---
layout: post
title: "Improvvisazione"
tags: italiano
---

Devo ammettere che mi è sempre piaciuta l'improvvisazione teatrale.

Infatti, uno dei miei programmi preferiti e un fido compagno durante i miei pranzi di fronte al computer, è il programma _Whose line is it anyways?_ , o meglio, la sua versione americana. Si tratta di un programma in cui alcuni attori (3 fissi + 1 ospite, anche se pure quest'ultimo è quasi sempre fisso) si trovano di fronte a loro delle scenette scritte dagli autori in dei cartoncini, e devono improvvisare la scena. Spesso coinvolgono anche il pubblico, e il risultato è quasi sempre decisamente esilarante. Ne consiglio fortemente la visione, su [Whose Line Online](http://whoselineonline.org/), (parlo solo per la US version, che quella UK non l'ho mai vista, anche se gli attori sono più o meno gli stessi).

Parlo di questo argomento perché ieri sera ho avuto la fortuna di andare ad assistere ad uno spettacolo di improvvisazione teatrale, dal vivo: **Lanterne Magiche**, di [The'atro](http://theatro.it/). Devo assolutamente ringraziare la mia amica G., che mi ci ha portato: grazie, grazie e grazie!

Una cosa che sicuramente ha contribuito a rendere gradevole lo spettacolo è stata la _location_: la Rocca Malatestiana. Non ci ero mai andato prima (in effetti mi chiedo come mai, visto che ho studiato 5 anni in quella città, e ci ho girato praticamente sempre...e la Rocca è una delle poche cose (se non l'unica) da vedere, "turistica") e devo dire che mi è piaciuta molto.

Si capiva già da prima dell'inizio dello spettacolo che si trattava di un qualcosa diverso dal solito: all'ingresso, dove bisognava pagare il biglietto (8€ spesi ottimamente, devo dire), c'erano già dei figuranti. Uno di loro, emblematico, era vestito da frate: urlava "pentiti!" (et similia)  e procedeva a esorcizzare i presenti (tra le risate e l'imbarazzo del pubblico, che decisamente non si aspettava un'accoglienza così).

Le persone venivano fatte entrare dal portone della Rocca in piccoli gruppi, all'incirca una ventina: dopodiché due bambini ci hanno condotto al giardino (che in realtà era a pochi metri di distanza) tramite un percorso decisamente tortuoso, ma interessante, tramite i camminamenti interna delle mura della Rocca. Degno di menzione anche il "fantasma" (ovviamente un'altra attrice!) che infestava uno dei suddetti cunicoli. Fortunati i bassi, che non si sono dovuti piegare più di tanto, a differenza del sottoscritto! (E per fortuna che non soffro di claustrofobia). In ogni caso, anche i due bambini sono stati bravi a recitare una piccola parte. Se solo il nostro gruppetto avesse avuto la decenza di stare zitto, sarebbe andato ancora meglio il "percorso". Ottimo, comunque.

E poi lo spettacolo stesso, che mi è piaciuto un sacco.

Dal momento che, come ho già detto, si trattava di "Lanterne Magiche", la cornice di tutto quanto era un inventore che aveva congeniato un meccanismo per dare vita alle proiezioni mentali del pubblico, scaturite dalla visione di un immagine proiettata sul maschio della Rocca. Pertanto al pubblico veniva fatta scegliere una diapositiva e, dopo la sua proiezione, veniva interpellato per un suggerimento. 

E da lì, gli attori improvvisavano scenette decisamente da applausi.

Bravi, bravi e bravi! Se riesco, prima di ritornarmene alle piogge olandesi, li andrò ancora a vedere.
