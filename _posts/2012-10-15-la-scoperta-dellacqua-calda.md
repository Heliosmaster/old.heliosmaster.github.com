---
layout: post
title: "La scoperta dell'acqua calda"
tags: italiano
---

A quanto pare sembra [si stia valutando](http://www.tuttogreen.it/il-ritorno-delle-navi-a-vela-diventano-cargo-ecologici/) di usare un mezzo di propulsione alternativo per le navi, **il vento**.
Attenzione, se continuiamo di questo passo potrebbe addirittura saltar fuori che esiste un mezzo di locomozione cittadino che non consuma, non inquina, ma addirittura fa bene, la **bicicletta**. Oppure che ne so, verrà fuori qualcuno a dire che esiste un modo nuovo per riprendersi più in fretta dalle malattie, tipo bere il latte caldo o stare qualche giorno a letto.

Insomma, salta fuori che le cose che il mondo ha fatto per generazioni e generazioni, non erano poi così male. Quello che contesto principalmente, comunque, è l'alone di notizia che riguarda questa incredibile "scoperta". Forse sono io un po' strano, ma non mi sembra che ci siano così tante alternative, visto il continuo diminuire delle scorte di combustibile fossile (e il conseguente aumento del prezzo), di guardarsi intorno a una delle risorse più "free" (in tutti i sensi) che esistano. Magari fra cinquant'anni si ricordano anche dei mulini a vento, tanto per dire.

In materia, propongo un esercizio utile ai fini dell'immaginazione: la visione della nuova serie televisiva RevolutiON (che vede J.J. Abrams coinvolto in veste di produttore esecutivo, e si vede), che ipotizza un mondo in cui misteriosamente (e devo dire che questo richiede un notevole sforzo di [sospensione dell'incredulità](http://it.wikipedia.org/wiki/Sospensione_dell%27incredulit%C3%A0) ) non c'è più corrente elettrica. Un buon esercizio, dicevo, per immaginarsi alcune problematiche che potrebbero sorgere al termine dell'energia come la conosciamo oggi (ciao ciao petrolio).
