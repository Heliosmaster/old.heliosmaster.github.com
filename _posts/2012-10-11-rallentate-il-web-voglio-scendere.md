---
layout: post
title: "Rallentate il web! Voglio scendere"
tags: italiano
---

So già dall'inizio che questo post avrà un nonsoché di _hipster_, ma fa lo stesso. Qualcosa à la _things were cool before they were "cool"_, o qualcosa del genere.
Sì, sto parlando del web, o perlomeno di quello che sta diventando oggi.

Avevo in mente di scrivere un post dai toni un po' moralistici, ma in realtà l'idea non era poi questo granché. Probabilmente non sono così bravo  a fare le ramanzine, quindi è meglio che questo post parli di me. Le cose personali funzionano sempre meglio.

Onestamente, sono abbastanza disgustato da quello che sta succedendo negli ultimi anni/mesi: con l'abbattimento delle barriere tecnologiche una grande fetta della popolazione, non particolarmente _sveglia_, è approdata a internet (grazie, Facebook -.-'); di per sé non è per niente un problema (non bollatemi come _snob_!), se non fosse che c'è sempre chi se ne approfitta.

Parliamo un po' di come Facebook abbia cambiato/stia cambiando la nostra percezione di privacy personale, insieme ad un altro paio di cosette. Fate un piccolo sforzo di immaginazione e pensatevi dieci anni fa: andate ad una festa, c'è qualcuno che scatta foto (c'erano già le fotocamere digitali, semplicemente non essendo in __ogni__ telefonino, non ce n'erano così tante in giro). Immaginate che il giorno dopo, tutte queste foto siano online, visibili a tutti, senza che a voi nessuno abbia chiesto niente.

Cosa avreste pensato dieci anni fa? Sono convinto che avreste storto il naso, perlomeno. Eppure è quello che succede oggi, quotidianamente (o quasi) a ognuno di noi (o se non altro, alla stragrande maggioranza). Ma questo è solo un piccolo esempio (ho pretese di lanciare qualche input, mica di fare un discorso lungo, completo e articolato) di come in realtà noi _stiamo essendo vissuti_ (oddio come suona male! Mi piace di più l'inglese _we are being lived_) dal web.

E io sono uno che ha sempre cavalcato l'onda in questo: c'è un nuovo sito che sembra carino? Registriamoci! E ora non ho idea di quanti servizi web, di quante persone abbiano accesso ai miei dati. E anche alle mie password, tanto per dire. (Sì, so che è unicamente colpa mia, ma __non__ ho una password diversa per ogni servizio. Penso di fare come la maggior parte della popolazione che ha un pool limitato di password, e che le ricicla più o meno sempre.)

Sarà che sto facendo il corso di _cryptology_, ma sto cominciando a svegliarmi, per quanto riguarda la sicurezza. In realtà non è che abbia avuto un'epifania riguardo a qualche tecnicismo (la maggior parte dei servizi web _mainstream_ usano connessioni criptate in maniera decente), ma più come _modus vivendi_.

Per assurdo sto pensando che Richard Stallman non sia così tanto fuori (o perlomeno, non per _tutti_ i motivi del mondo). Chimatemi _control freak_ in erba, se volete.

Ne parlavo ieri con [Enrico](http://rubbo.li), dopo una discussione avuta con [Roberto](http://kalamun.org) riguardo alla mail (se tenerla su DreamHost, o usare Gmail). Si tratta sempre e comunque di fare un compromesso con qualcosa. Vuoi l'interfaccia Gmail e la possibilità di avere accesso ovunque ai servizi Google? Allora puoi rinunciare al completo anonimato. Per quanto Google non sia _evil_ (e io voglio davvero crederci), i dati li raccoglie e li elabora, senza ombra di dubbio. Vuoi avere questi vantaggi nel mobile? Allora rinuncia anche ad avere privacy riguardo agli spostamenti.

Una cosa che mi ha terrorizzato incredibilmente, e che ho scoperto da quando ho acquistato il mio primo tablet Android (il Google Nexus 7) è la funzionalità "_location history_" (che ho abilitato io, ma non è questo il punto). In pratica, ieri sono andato all'università alle 10 e sono tornato a casa alle 13:34. Il tablet aveva il GPS acceso e ha monitorato i miei spostamenti passo passo (in realtà non proprio passo passo, con un _poll/update_ ogni tot minuti, per risparmiare batteria). E ora tutte queste informazioni sono tranquillamente disponibili dal mio account Google, ovvero sul web.

Se tutte queste informazioni rimanessero dentro il tablet, cioè se rimanessero __mie__, non avrei troppi problemi. Mi piacerebbe avere più informazioni su di me (una volta nella mia homepage diceva "maniaco del self-tracking", era decisamente pretenzioso ma l'idea di fondo c'era), ma il fatto che non siano in mio controllo, non lo mando giù.

Ma questa è l'idea di fondo di Google, Apple e Facebook. Un rapporto che vada al di là della fisicità dell'oggetto (computer, tablet, smartphone), una vera e propria esperienza (mica a caso si parla di _Apple/Google/Facebook/Windows experience_, con la Microsoft che si è aggiunta ieri a questa lista, annunciando di voler fare anche l'hardware dei propri computer, proprio come fa la Apple, e sta seriamente prendendo in considerazione di mettere una sorta di lucchetti al boot, in modo da impedire di installare Linux sui computer che avevano Windows 8, o qualcosa del genere): tu mi dai i tuoi dati e io ti fornisco servizi che possano farti stare meglio (vedi Google Now, tanto per dire); in realtà però sei obbligato (nel bene e nel male) a fare quello che dico io.

E questo è quello che dovrebbe un po' spaventarci, ma più che altro farci fare un esame di coscienza, e chiederci se davvero vogliamo metterci alla mercé di qualcun altro. E non si tratta di famiglia, parenti o amici, ma di perfetti sconosciuti che vogliono, fondamentalmente, guadagnarci.

Come ho detto si tratta sempre e comunque di un compromesso: dobbiamo chiederci __cosa__ vale la pena. C'è qualcosa a cui possiamo tranquillamente rinunciare? Un altro discorso, che prima o poi farò, è il fatto che in realtà potremmo rinunciare a quasi tutto e riprenderci in mano il nostro tempo seriamente. E scollegati dal web.

E peccato che cose come Diaspora muoiano. Abbiamo bisogno di strumenti __degli__ (nel senso di possessione e controllo) utenti. Prima che sia troppo tardi (suono fatalista, ma leggetevi un po' di letteratura distopica, da Orwell a Huxley, tanto per dire).
