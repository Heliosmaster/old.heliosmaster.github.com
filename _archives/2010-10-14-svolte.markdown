---
layout: post
title: Svolte
wordpress_id: 1818
wordpress_url: http://blog.andvari.it/?p=1818
tags: italiano
date: 2010-10-14 19:41:44.000000000 +02:00
---
Scrivere un post sull'ipad non è facile per niente. Non uso <a href="http://www.ipaditalia.com/ia-writer-per-scrivere-su-ipad-senza-troppi-fronzoli-21214.html">writer </a> o altre applicazioni che possano favorire la scrittura. Tastiera nuda e cruda (e già non è poco, considerata la sensitività di questa tastiera on screen).

Sono sul treno, più precisamente fra Ferrara e Ravenna, e sto  tornando a casa. È stata una settimana abbastanza lunga, nonostante oggi sia solo giovedì.

Problemi vecchi, problemi nuovi. La casa, innanzitutto; il solito problema che si ripete da aprile: il forno sotto la mia camera da letto. Per chi mi conosce, sa che ho avuto una vicenda lunga e travagliata con la casa, e con il dormire. Ora, sono arrivato ad un punto di svolta, ad una rottura netta. Cambio casa.

Perché io sono una persona che ha dei problemi con il dormire, e avere la camera da letto sopra il laboratorio di un forno, che lavora 6 notti a settimana, beh, non è il massimo. Sono stato fortunato, nella sfortuna. Almeno il padrone di casa si è dimostrata una persona più che ragionevole, e mi permetterà di andare via dando un mese di preavviso. Che poi saranno due settimane, il tempo di limbo. E per 12 giorni ancora pagherò l'affitto pur abitando da un'altra parte.

Non è ancora finita, non sono ancora a posto, ma vedo uno spiraglio di salvezza. Il posto dove vado a vivere è decisamente una rottura con il passato. Niente garage ( devo pensare a come fare per la vespa, che ora è su a ferrara), abbastanza vicino alla facoltà, e si trova al terzo piano senza ascensore. Il prezzo è più alto, e infatti ho considerato che questa grana di cambio casa mi costa all'incirca un migliaio di euro, forse qualcosa di più (devo valutare il costo dell'apertura e chiusura dei contratti di luce acqua e gas). Sposterò internet, e poi forse potrò riposare tranquillo.

Ultimamente le cose erano migliorate, stamattina ho appreso che in effetti il fornaio è diverso da quello di questa primavera (quel tizio cominciava a lavorare a mezzanotte e faceva decisamente molto casino, questa persona qua, oltre a essere gentilissima, fa orari molto più umani), ma voglio prendere questa occasione per vedere se riesco a sistemarmi. Perché questo è un banco di prova per il mio futuro. Se tutto va bene, fra un anno sarò già via dall'Italia, e, se non riesco a stare ben tranquillo qua vicino a casa, come potrò mai andarmene? È un passo grosso, grossissimo, e per farlo ho bisogno di sapere che sono abbastanza forte per resistere alle avversità, ho bisogno di sapere che me la caverò. Certo che, se tutto va come deve andare, non sarò da solo, ma devo comunque capire se sono sufficientemente forte. E questo banco di prova mi spaventa. Perché, come sempre, c'è anche il rovescio della medaglia: e se non ce la faccio? Meglio non pensarci, a quanto ne so pensare a queste cose non aiuta un granché.. Ma è necessario, per ben sapere quali sono i rischi a cui vado incontro.

Nota a margine: ormai è un po' che sto scrivendo con sto iPad, e devo dire che mi pare sempre più una cosa molto Cool. Peccato per gli occasionali errori di battitura, ma questi sono inevitabili, dato che sono una persona abituata a tenere sempre il contatto la tastiera con le dita. E questa cosa in uno schermo touch produce risultati disastrosi. (in particolare ho il medio della mano sinistra che continua a premere la w.) meno male che il software di correzione automatica dei tipo sembra decente.

Comunque, come stavo dicendo, sono ad un punto di svolta. Non è l'unico, dato che i miei prossimi mesi sono un susseguirsi di impegni attentamente incastrati. Prima di tutti viene lo IELTS, necessario se voglio continuare la mia carriera accademica all'estero (by the way ci sono delle new entries per quanto riguarda le città papabili ), e qua ho solo due opportunità : 4 novembre e 17 dicembre. Il tutto da far incastrare con gli esami. Dall'anno scorso mi è rimasto solamente laboratorio di programmazione, quello di cui sto preparando le dispense con LaTeX. Sono a buon punto e spero di riuscire a dare presto l'esame. Poi, chiaramente, si aggiungono gli esami di questo trimestre, fortunatamente sono solo due (ne avrò 4 il prossimo), ma sono tosti: Analisi Matematica 5 (si, proprio cinque; spazi Lp e di Hilbert, trasformate di Fourier e un po' di analisi funzionale), che è un corso che proprio mi sono scelto, ma è essenziale per un buon matematico, ed Equazioni della fisica matematica (analisi tensoriale, termomeccanica dei corpi continui, etc.) e tutto questo e da risolvere, preferibilmente, nei prossimi sessanta giorni. Solo l'orale di equazioni lo lascio per più avanti, dato che si tratta dell'esame più lungo da preparare di tutta la laurea triennale. Ma anche in questo, non posso ritardare più di tanto. E c'è la tesi da iniziare, ovviamente!

Insomma, direi che si è capito che sono in un momento molto importante, di fronte a  una svolta. E se questa mi porterà verso l'alto, dandomi prova di essere un vero adulto, o se mi trascinerà negi abissi della disperazione e della depressione, è oscuro a tutti tranne che al Dio (cit.)
