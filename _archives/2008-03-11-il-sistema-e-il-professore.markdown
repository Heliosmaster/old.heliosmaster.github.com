---
layout: post
title: Il sistema e il professore
wordpress_id: 324
wordpress_url: http://blog.andvari.it/2008/03/11/il-sistema-e-il-professore/
tags: italiano
date: 2008-03-11 17:33:54.000000000 +01:00
---
Scrivo direttamente di una cosa successa oggi, che ha per qualche minuto acceso un forte dibattito in classe e ha fatto emergere il bisogno di un'assemblea straordinaria per sistemare la questione.

<em>(Attenzione! il seguente post esprime una posizione ben chiara che potrebbe offendere la sensibilità delle persone abituate ad un sistema che promuove anche i fancazzisti. Si prega di procedere con cautela.)</em>

<!--more-->
Riassumo in breve l'antefatto:

Il prof. T (già citato in <a href="http://blog.andvari.it/2007/11/13/citazie-scolastiche/">altri post</a> come Mr. T) è un professore decisamente diverso dal solito e i voti della classe rispecchiano precisamente questa diversità: ci sono 13 insufficienze, di cui un tre e diversi quattro. I voti del resto della classe si assestano intorno al sei e una manciata di persone ha sette.  Poiché, rapportato con le altre materie i voti sono molto più bassi (ricordo ad esempio che volano anche dei 10 in inglese *ehm*) diciamo che in generale la classe non è contenta e ha espresso anche con gli altri professori le proprie riserve sul metro di giudizio del professor T.

Il prof. Alberto ci ha già comunicato di aver parlato diverse volte con T dicendogli «dai alza un po' i voti a quei ragazzi», «non bastonarli così tanto!» e così via, mentre già tempo prima anche il prof. F (di matematica e fisica, nonché coordinatore di classe) aveva già avuto modo di parlare con il professore per cercare di mettere in chiaro le problematiche inerenti alla classe chiedendogli inoltre come mai i voti fossero così bassi.

Non ho la certezza, però a quanto pare anche la prof. D (quella di inglese che diciamo mi tratta molto bene, anche troppo, ma questa è un'altra storia) ha avuto modo di parlare, però con un piccolo conflitto di interessi perché ha un figlio in un'altra classe che ha sempre il prof. T come insegnante di storia. Non so cosa gli abbia detto, ma presumo che anche lei abbia cercato spiegazioni sulle votazioni così basse.

Bene, concluso questo antefatto, oggi il professore, visibilmente irritato ha espresso molto vivacemente il suo pensiero, affermando che non tollera che i colleghi si immischino del suo lavoro, quando noi siamo i primi a non studiare e a voler sindacare a tutti i costi sul voto. Ha inoltre annunciato che domani pomeriggio, ai consigli di classe, si farà valere e farà un bel casino.

Ah, una piccola aggiunta: dato il clima di terrore che si è instaurato nelle sue ore diciamo che la classe ha dato prova di incredibile abilità nell'antica arte dell'assenteismo. In pratica, quando uno deve essere interrogato, sta a casa. Semplice.

Io sarò uno dei pochi ragazzi a pensarla così, ma io sto dalla parte del professore. Completamente.
Sembrerà strano perché io sono uno di quelli che vanno bene, che hanno la maggioranza di 8 o 9 (e perché no, 10) e quindi un 6 in pagella, come quello di questo primo quadrimestre in storia, salta visibilmente all'occhio (insieme a quello di ginnastica, ma questa è un'altra storia ancora). Quindi io, logicamente, dovrei essere uno di quelli che fa più casino perché il voto in storia abbassa parecchio la media, ma invece no, sto zitto e annuisco.

Capisco perfettamente il professore, che spiega egregiamente e comincio già a ringraziarlo ora per le mie conoscenze storiche, che dà voti reali e non immaginari. Effettivamente un 9 all'orale, che ho visto molto spesso in inglese, ad esempio, è un po' esagerato. Basta brevemente pensare alla scala da 2 a 10, dove 2 significa non aprire bocca (o rifiutarsi di essere interrogati) mentre 10 rappresenta l'eccellenza.

Non mi è ben chiaro cosa debba essere questa eccellenza, ma per esempio il 10 in matematica nel compito scritto equivale a tutta la verifica senza una sbavatura, non un errore di calcolo, non una virgola o un segno fuori posto. Ok ho fatto l'esempio dello scritto perché è senza dubbio più facile valutare, ma andando per confronto direi che il 10 all'orale in una materia come storia, significa rispondere alla domanda in maniera precisa, chiara, pertinente, con un italiano ineccepibile, dando un'impressione di ulteriori conoscenze che non possono essere approfondite solo per mancanza di tempo da parte dell'esaminatore.

Ecco cos'è per me un voto alto.

Il prof di storia ha come obbiettivo quello di portarci all'esame, dove una commissione di professori (quello di storia è esterno) ci farà delle domande su tutto il programma di quest'anno e noi dovremo cercare di rispondere più correttamente possibile. Così ora nelle sue interrogazioni ci allena in vista del colloquio di fine giugno-inizio luglio (per i più sfortunati). Come ogni allenamento che si rispetti, deve essere più duro dell'effettiva difficoltà della prova, in modo da riuscire a far fronte ad eventuali imprevisti e cavarsela comunque in maniera egregia.

Non so se mi sto esprimendo bene, visto che sto lasciando semplicemente fluire il mio pensiero sulla tastiera, ma comunque ritengo che la mia posizione sia abbastanza chiara.

Aggiungo inoltre che la classe non ha abbastanza credibilità per lamentarsi, dato che (vedi "assenteismo" sopracitato) spesso ha dato prova di disonestà. E lo dico dall'alto delle mie 2 assenze in storia, fatte nelle due scorse settimane a causa di una malattia (tra l'altro ricordo anche di aver rifiutato di andare a fare delle analisi del sangue e quindi saltare 4 ore per poter assistere alla sua lezione di storia) senza paura di essere zittito. E lo dico con un 6 in pagella, non con il massimo dei voti.

Inoltre, non credo che un professore debba immischiarsi di quello che fa un altro. Ci si fida della professionalità altrui, ricordando che non tutti hanno lo stesso metodo.

E fra tutti i professori che ho avuto, questo di storia è senza dubbio il migliore, sotto ogni aspetto. Se tutti fossero stati come lui, altro che voti regalati! Altro che ignoranti nella scuola!

L'Italia non sarebbe questo covo di ignoranti corrotti che è ora, o, al massimo, in minor misura. Ne sono certo.

Vai, T.! Tifiamo per te.
