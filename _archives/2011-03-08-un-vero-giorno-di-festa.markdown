---
layout: post
title: Un vero giorno di festa
wordpress_id: 1920
wordpress_url: http://blog.andvari.it/?p=1920
tags: italiano
date: 2011-03-08 19:58:21.000000000 +01:00
---
Il mio pensiero non sarà certamente originale, ma nondimeno mi appartiene.

Oggi non ho fatto auguri a nessuna donna per la festa della donna. A nessuno, né morosa, né mamma.

Che oggi, 8 marzo, debba essere un giorno in cui essere gentili con le donne, in cui esse vadano a divertirsi fra di loro, in cui i mariti a casa si prodighino per non farle fare niente, magari preparando loro delle laute (o anche no, visto che non tutti sanno cucinare) cene al lume di candela, o insomma festeggiarle in qualche altra maniera, non mi pare proprio.

Perché poi c'è il problema della contrapposizione. Se sottolineo che oggi è la giornata della donna, automaticamente domani non è la giornata della donna, e quindi non sono <strong>tenuto</strong> (ma da chi, poi? dalla morale comune? (chi l'ha mai vista nel momento del bisogno?)) a fare tutto ciò.

Ecco, questo è sbagliato.

Ogni giorno deve essere una festa della donna, ogni giorno ognuno di noi uomini dovrebbe essere gentile con la propria madre, moglie, sorella, amica o sconosciuta. Ogni giorno dovremmo fare tutto quanto è in nostro potere per sopportare un po' delle pene altrui, siano essi maschi o femmine o altro. Basta che siano persone.

E quindi allo stesso modo ogni donna dovrebbe fare con il proprio padre, marito, fratello, amico o sconosciuto, ogni giorno dell'anno.

Solo allora potremmo dire che oggi l'8 marzo, è un giorno di festa. Come qualunque altro giorno.
