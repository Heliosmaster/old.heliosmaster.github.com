---
layout: post
title: ! 'Studiare all''estero: Capitolo 0'
wordpress_id: 1900
wordpress_url: http://blog.andvari.it/?p=1900
tags: italiano
date: 2011-02-09 12:11:54.000000000 +01:00
---
<h2>0.1 La scelta</h2>
Voglio andare a fare la specialistica all'estero.

Ecco, detto così, in maniera un po' brutale, sono arrivato subito al nocciolo della questione, così tutti hanno il <em>background</em> di questo post.

I motivi di questa decisione sono molteplici: in cuor mio mi sono sempre sentito abbastanza cittadino del mondo (pur non avendo viaggiato, o quasi), la laurea magistrale a Ferrara non mi soddisfa (e prima o poi voglio proprio parlarne, facendone una bella critica), c'è la possibilità di andare all'estero con Kleopatra.

Bene, ora il quadro della situazione mi sembra abbastanza chiaro, non resta che procedere alla scelta.

Io non sono particolarmente deluso dal mio percorso accademico, ho solo l'unico rammarico di non fare abbastanza informatica.. e proprio a questo voglio rimediare con la magistrale. La mia bella, dal canto suo, reduce da una laurea (<em>ptychìo</em>, come la chiamano laggiù) in matematica, ma con tutti gli esami di matematica pura, è alla ricerca di un'applicazione che porti prospettive di lavoro più rosee.

Ci sono diverse università europee che ci attirano, e diversi paesi: l'unico criterio che abbiamo usato nella scrematura delle opzioni possibili è quello di cercare di fare <em>application </em>(nota bene, i termini inglesi <strong>fioccheranno </strong>in questo post) alle stesse università o perlomeno nelle stesse città, in modo da poter intraprendere questo audace viaggio insieme.

Ad una prima valutazione, c'erano quattro paesi: Svezia, Olanda, Germania, Inghilterra.
<ul>
	<li>La Svezia ha numerosi vantaggi e altrettanti svantaggi: il livello dell'istruzione è alto e l'università è gratis, ma il clima non è dei più confortevoli. E come clima intendo varie cose: d'inverno il sole si vede raramente, circa 5-6 ore di sole al giorno, la temperatura non è esattamente mite, il clima umano non è così caloroso come siamo abituati noi due in paesi mediterranei e <em>casinari</em> come l'Italia e la Grecia. Ulteriore fatto negativo è che richiedano di fare domanda di ammissione il 15 gennaio, per i corsi che cominciano a <strong>settembre</strong>. Un po' prestino!</li>
	<li>L'Olanda, con l'Università di Utrecht, è stata la prima a essere presa in considerazione, in ordine cronologico. Rinomata per la matematica, ha un corso in "<em>Scientific Computing</em>" che m'attira assai, la città sembra fatta a misura di studente e tendenzialmente tranquilla, in Olanda l'inglese è parlato decentemente da quasi tutti, il costo è paragonabile a quello che spendo io qua a Ferrara (in Grecia l'università è gratis, e ti danno pure i libri..)</li>
	<li>La Germania, con la TUM (Università Tecnica di Monaco) era ed è ancora la nostra prima scelta. Molto rinomata e ambita come università, la città sembra carina (un po' grandicella per i miei gusti, ma vedrò di adattarmi), e poi la Germania è la Germania. Anche l'Università di Bonn è presa in considerazione: ci sono corsi decenti, la città sembra più tranquilla, etc. etc.</li>
	<li>L'Inghilterra, che potrebbe facilmente sembrare la prima scelta per gente che conosce già bene l'inglese (e ne approfitto per tirarmela ancora un po' per aver conseguito 8.0 nello IELTS, quando il CPE, il massimo certificato ESOL che corrisponde circa al livello da madrelingua, viene valutato circa 7.5) è quella meno fattibile. Non ho ancora bene capito perché ma gli inglesi fanno Master's Degree da solo un anno, 90 crediti ECTS (il sistema europeo di crediti: di solito le triennali sono 180 ECTS e le magistrali, o specialistiche, o Master's Degree, sono 120 ECTS. 60 crediti all'anno, insomma). Quindi se per caso si dovesse intraprendere la strada inglese, a meno di fare due master, non possiamo continuare la carriera accademica al di fuori della terra di Albione, perché tutte le altre Università richiedono come prerequisito il conseguimento di un titolo magistrale da almeno 120 crediti. Peccato, perché le migliori università del continente sono situate in questo paese (e fra le più care).</li>
</ul>
Insomma, questa era la situazione all'inizio. Dopo un po' di scremature e di pensieri vari, abbiamo eliminato un paio di scelte e c'è stata qualche new entry. La situazione ora è la seguente:
<ul>
	<li>Germania: Monaco di Baviera (sia TUM che università statale), Bonn</li>
	<li>Olanda: Utrecht</li>
	<li>Svizzera: Zurigo (Sia ETHZ che Università normale)</li>
</ul>
Mentre di tutte le altre ho già parlato abbastanza, dell'Università di Zurigo voglio soffermarmi. È sicuramente l'<em>entry </em>più recente di questa lista, ma non l'ultima da prendere in considerazione: in generale ritengo la Svizzera un paese più che vivibile (e non parlo di ciocciolata :lol: ), ho alcuni parenti nei pressi di Zurigo, e le università che si trovano lì, in particolare l'ETHZ (Scuola Federale Tecnica di Zurigo) è una delle migliori università d'Europa. Entrare lì sarebbe fare il  botto. E poi, cosa da non sottovalutare, è relativamente vicino all'Italia, quindi se dovessi andare in crisi d'astinenza di un bel piatto di spaghetti alla carbonara, in qualche modo riuscirei a fare (si fa per dire, eh! Porterò io la mia abilità culinaria (!?) nel paese dove mi recherò.. ed è tutto un dire).

La mia bella credo che faccia l'<em>application</em> anche all'Università di Leicester (UK), perché ha dei contatti laggiù e la tiene come scialuppa di emergenza: se qualcosa va male e non verrà ammessa alle altre università, lì è abbastanza sicura di trovare un posticino.

Comunque, questa è solo un'introduzione, perché adesso comincia la roba seria.
<h2>0.2 La burocrazia</h2>
E, come si può facilmente intuire, comincia la parte dolorosa.

Perché ogni università vuole pochi documenti, e tutti uguali;  inoltre, l'Italia è un paese così efficiente dal punto di vista burocratico, che non ho nessun problema. Sì, e gli asini volano, vero?

Scherzi a parte, anzi, pessime battute a parte, come si può intuire, è un bel casino. (Detta come va detta, suvvia!)

Generalmente, alle università all'estero bastano pochi documenti
<ul>
	<li><strong>Academic Transcript </strong>o <strong>Academic Record</strong><strong>: </strong>Un semplice foglio (<strong>in lingua inglese</strong>) che contenga la lista di tutti gli esami e il peso in crediti</li>
	<li><strong>Proof of Anticipated Degree: </strong>Questo documento, non richiesto da tutti, è un semplice foglio in cui l'università di provenienza (Unife nel  mio caso) deve dire che penso di laurearmi a luglio, entro l'inizio della specialistica che voglio intraprendere.</li>
	<li><strong>Lettere di raccomandazione: </strong>Vogliono che la mia application sia supportata da qualcuno nella mia università.</li>
</ul>
Ma, anche qua, la questione non è così semplice: alcune università, come l'Università di Utrecht, sono esigenti nella burocrazia, ma sono anche diligenti: per la cosa della laurea anticipata hanno già preparato loro un foglio semplicemente da compilare. E allo stesso modo anche la TUM ha delle cose già prestampate. Ma in questo caso non si tratta della certificazione della mia imminente laurea, ma delle lettere di raccomandazioni. E qua, si comincia a sconfinare nell'assurdo. Perché oltre che il professore scriva perché io sono proprio adatto al loro programma, quali sono i miei pregi etc etc., vogliono anche che il professore faccia confronti. Sono nel top 5% del mio anno? E in quello di tutti gli studenti che abbia mai avuto? Mi sono "classificato" terzo nelle lauree del mio anno?

Ma che è, una gara? A me sembrano richieste un po' assurde...

Ma ora una parabola cristiana ci viene in aiuto (sì, lo so sono alla frutta): <em>"Perché guardi la pagliuzza che è nell'occhio del tuo fratello, e non t'accorgi della trave che è nel tuo?"</em>

Perché, noi, qua, in Italia, abbiamo degli interi palazzi nell'occhio, mica delle travi!

A tal proposito cito una mia esperienza di questi mesi, quella che ha portato dopo tante email all'ottenimento di quel benedetto <em>academic transcript</em>.
<blockquote>C'era una volta, nel dicembre del 2010, uno studente che mandò una email alla sua manager didattica per parlarle di questo famigerato documento che doveva farsi fare. La manager, molto cortesemente, gli dice di rivolgersi direttamente alla segreteria e di spiegare loro il problema. Dopo un paio di incomprensioni (diciamo che non il prode studente non aveva ben capito quale documento ci volesse, pensava al Diploma Supplement, che però viene rilasciato solo dopo il conseguimento del titolo) gli viene detto di mandare un fax con la richiesta e una copia del documento di identità. Allora, il nostro giovane studente, decide di recarsi di persona, pensando di far cosa ancora migliore, ma ah! quali sorprese il destino aveva in serbo per lui! Infatti, una volta recatosi personalmente in segreteria, dopo aver atteso un bel po' di tempo causa immane fila, viene infine ricevuto. Sottoponendo la sua richiesta alla non più giovincella segretaria, gli viene negato il documento, adducendo come ragione: "il sistema non mi permette di stamparlo!". Inutili furono gli appelli allo scambio di email. Non si poteva fare.
Allora il coraggioso, e anche modestamente scazzato, studente tuonò proteste contro la propria manager didattica, lamentandosi del disservizio! Puntuale arrivò risposta di mandare un fax col documento, e non di recarsi di persona. Incredulo, lo studente si attenne alla lettera alle istruzioni tags: italiano
date, e toh! il documento gli fu presto fornito.
Per questa volta, il nostro eroe (si fa per dire), l'aveva scampata. Il dubbio di cosa sia in realtà succeso, permane nella sia memoria.</blockquote>
Vabbé, sciocchezze a parte, non è finita qui. Ci sono stati problemi anche con la compilazione del <em>form</em> per la stima della data di laurea, ma dato che non si sono ancora concluse (sto aspettando una mail dalla responsabile della segreteria di Unife), preferisco essere superstizioso, e lasciarlo per un'altra volta.

E qua per il momento, si sospende il racconto. Sperando che sia uno <em>spannung</em> (si dirà così? ormai non ricordo più :( ) e che la strada sia in discesa.

Nuove notizie e nuove peripezie presto, per chi resta sintonizzato.
