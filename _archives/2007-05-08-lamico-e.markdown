---
layout: post
title: L'amico è
wordpress_id: 295
wordpress_url: http://blog.andvari.it/2007/05/08/lamico-e/
tags: italiano
date: 2007-05-08 19:30:16.000000000 +02:00
---

<blockquote>È, l'amico è
qualcosa che più ce n'è meglio è
è un silenzio che vuol diventare musica
da cantare in coro io con te</blockquote>
Questa è una parte di una canzoncina che conosco da parecchio tempo (dalle elementari circa); saranno passati una decina d'anni. Questo frammento, insieme al titolo, fa sicuramente capire l'argomento di questo post: l'amicizia.

Questa trattazione non è né breve né semplice, soprattutto perché è scritta con estrema sincerità, pertanto si consiglia la lettura a chi vuole saperne un po' di più di me, e (forse sono un po' presuntuoso) anche un po' più di sé.

<!--more-->

Tale argomento e la mia concezione, soprattutto, mi hanno causato non pochi dispiaceri in passato e sono convinto che tale serie di circostanze si ripeta in futuro, ciononostante desidero esporre ugualmente il mio pensiero. E cominciamo subito entrando nel cuore della questione ponendoci subito la domanda fondamentale:

<strong>Cos'è un amico?</strong>

Ora, cercando di dare una risposta precisa come un dizionario, ma un minimo argomentata (e approfondita per quanto possa essere) come un'enciclopedia, risponderò citando Kahlil Gibran:
<blockquote><em>Il vostro amico è i vostri bisogni esauditi.</em></blockquote>
Tale proposizione, trovata mentre mi accingevo a scrivere questo post, descrive perfettamente il mio concetto di amico, e ciò che sono andato cercando nel corso di questi (quasi) 18 anni trascorsi. Un amico è una persona che ti rende completo, ma una completezza diversa da quella del partner, con l'amico (o amica, perché no!) si ha un'affinità tutta spirituale e intellettuale.

Forse mi accorgo di andare un po' oltre il senso comune dell'amicizia, e la mia esperienza me l'ha dimostrato. Al giorno d'oggi (e forse anche di ieri, semplicemente non c'ero) un amico è una persona con la quale parli, ma con la quale soprattutto hai una relazione per un mutuo bisogno. Visto che "tutto quello che si dice è già stato detto", come disse qualcuno che al momento mi sfugge, continuerò a parlare per citazioni e questa è la volta di Elbert Hubbard:
<blockquote><em>Amicizia: il tacito accordo fra due nemici di voler collaborare per un bottino comune.</em></blockquote>
Sinceramente io dico di no a questa visione del rapporto fra persone, colloquialmente noto come amicizia. E anche per questo mi sono ritrovato spesso pesci in faccia. Presumo nasca anche da questo il senso di smarrimento, e di depressione, perché no, che mi attanaglia ogni qual volta sono in gita con i miei compagni di classe.

Per la mia delicata situazione, i miei compagni di classe sono tutto quello che ho, in quanto ad amicizie (il motivo di questa spiacevole situazione potrebbe essere oggetto di una trattazione separata dal titolo "una storia veramente triste, i depressi stiano alla larga"). E, quando sono costretto a stare con loro (o forse sarebbe meglio dire che loro sono costretti a passare del tempo con me, loro malgrado), il risultato che è il rapporto, già appeso per un crine di cavallo come la spada di Damocle, si fa ancora più precario.

I risultati sono evidenti, non in ultimo un post di questo stesso blog, scritto <em>in direttissima</em> al ritorno dall'uscita didattica di Firenze dell'anno scorso, e parimenti anche al ritorno della mia esperienza <em>filosofica</em> di qualche settimana fa. Ma non voglio andare fuori argomento né deprimermi, perché tempo fa avevo giurato di non farlo più ( e a sentire da ciò che mi dicono non ci sono nemmeno riuscito ) e perché non è il soggetto principale di questa trattazione.

Dunque, ritornando a seguire il filone principale che anima questo post, è chiaro che la mia concezione di amico è diversa da quella comune, anche se in merito ho ancora qualche riserva: spero di essere piacevolmente smentito da qualche mia conoscenza, spero che mi dica che in fondo non sono l'unico che ha questo desiderio di amicizia (desiderio utopico?), e che magari ha anche lui/lei un vero amico, che assomiglia al ritratto che si sta progressivamente formando man mano che colpisco questa tastiera.

Mi piacerebbe poter dire tutto quello che penso, senza essere giudicato. Mi piacerebbe poter sentire tutto quello che pensa, senza giudicare. Mi piacerebbe dare e avere, in pari misura o anche in difetto. Se non ricordo male, la mia cara coinquilina una volta disse che "quando facciamo qualcosa per una persona alla quale vogliamo bene, dopo un primo momento dove si cerca l'equilibrio, ovvero che la persona ricambi, non c'è più alcun problema a dare più di quanto si riceve".

Ecco mi piacerebbe anche provare questo "dare più di quanto riceva", ma in modo sincero. Non ho intenzione di farmi prendere in giro, non più. So che sono belle parole e che non riuscirò a mantenerle nemmeno per un solo istante, però mi fa piacere anche solamente pensarle. Sono stati fatti dei tentativi in passato che mi hanno portato semplicemente a pensare di non espormi più, per evitare di essere ferito. Buffa la sorte che riserva i momenti più spiacevoli a situazioni davvero insolite.

Un amico, nel significato più puro di tale termine, e non una semplice conoscenza, più o meno approfondita, è una parte di te. Volevo citare una persona ma mentre scrivo mi accorgo che forse è più azzeccato usare le parole di uno di quegli operatori della suddetta gita umbra. Tale persona, rispondendo alle nostre accuse di menefreghismo, di arroganza e chissà cos'altro (perdonate ma comincio a dimenticare i particolari di quella gita) rispose dicendo che in fondo prima di giudicare dovevamo confrontarci con noi stessi, perché egli era lo specchio di ciò che eravamo noi. Applicando tale concetto al nostro argomento, l'amicizia, viene di riflesso considerare un amico come una parte di noi stessi. Mi sono accorto nel corso della mia (breve) vita che le persone sono spesso molto influenzate da coloro che gli stanno vicino, nel senso anche fisico del termine. Chi trascorre del tempo con una gran bella persona, avrà come risultato un carattere migliore, mentre chi convive con uno dalla personalità cassabile, avrà come risultato l'essere peggio di prima. Mi pongo dunque una domanda:

<strong>Come sono gli altri specchio di me?</strong>

È una domanda alla quale tutt'ora non ho una risposta. Spero di averla un giorno.

Ora? Ora sto facendo esperimenti, nel senso meno scientifico del termine, se vogliamo. Provo a dare sempre più di quanto riceva, e talvolta tale divario è colossale, e da quanto comprendo quasi mai tali sforzi sono apprezzati; però non voglio sembrare troppo depresso, e sarebbe ingiusto nei loro confronti, dimenticando di scrivere anche di quei pochi amici che ho, che si dicono disponibili ad ascoltarmi, come faccio io con loro, che sono disponibili a dare una mano, come provo a fare con loro, a dare un consiglio, come spesso faccio con loro (potrei mettere su un'agenzia di consigli, se soltanto questi fossero sufficientemente azzeccati, ma invece..).

Proprio per questo, per queste persone, a queste persone...dico grazie. Un grazie di essermi amiche.

Questo post, nato per una circostanza particolare, un miscuglio di intenzioni che già da molto tempo mi frullavano in testa, una vita praticamente, e dalla delicata situazione attuale, è cosparso di citazioni, alcune verso persone celebri, altre verso persone poco celebri ma non meno meritevoli di stima, ecco un altro pensiero di Elbert Hubbard, che mi lascia sempre di stucco tutte le volte che lo leggo.
<blockquote><strong><em>Un amico è uno che sa tutto di te e nonostante questo gli piaci</em>.</strong></blockquote>
