---
layout: post
title: Otherside
wordpress_id: 1048
wordpress_url: http://blog.andvari.it/?p=1048
tags: italiano
date: 2006-08-01 01:46:01.000000000 +02:00
---
Ormai è tanto che un verbo non solca questa pagina. È tempo di rimediare, è tempo di sognare.
<!--more-->

Mentre ascolto questa dolce musica islandese, sempre loro, i Sigur Rós, la canzone è <em>Svefn-g-englar</em>, e l'atmosfera è dolce. La notte è fresca e allevia i calori sofferti nelle lunghe e assolate ore estive precedenti. 25°C mi suggerisce il computer. Tira una leggera brezza da terra.

Le cicale non si sentono da un po', meno male penso, visto il baccano che facevano, e mi domando come mai siano sparite, troppo caldo? troppa umanità?

L'odore predominante in questa umida prima notte agostana è senza dubbio l'ammorbidente che sprigionano le lenzuola stese fuori ad asciugare.
Poche stelle in cielo, della Via Lattea nemmeno l'ombra, la luce dei lampioni della pista ciclabile deserta è prepotente.

Morfeo che mi chiama con un canto irresistibile sta per vincermi, ma - non ancora - penso. Non è ancora il momento.

Il mare di notte, così silenzioso e rumoroso. Le onde s'infrangono sulla battigia sprizzando lieve spuma bianca, movimento lento e inesorabile.

Lo spicchio lunare è già sul punto di sparire, nascondendo il suo spento giallognolo fino a quando risorgerà.

Dopo tanta bellezza, poche parole sono appropriate. Louis Armstrong la sapeva giusta, ma Israel Kamakawiwo'ole ancora di più. Goodbye.

Ed un rifiuto, un sorriso, un lamento e una risata assumono tutt'un altro sapore, così. Ma meglio non chiedersi, meglio guardare avanti verso l'alba del nuovo giorno, o della nuova luna, dipende.

E quando l'inverno durerà tre lunghi anni per ben due volte, potremo allora capire se tutto quello che abbiamo fatto è stato giusto. E quando i lupi azzanneranno la luce e il corno suonerà, saremo chiamati alla nuova alba...e allora tutto avrà un nuovo senso.

<em>Takk...</em>
