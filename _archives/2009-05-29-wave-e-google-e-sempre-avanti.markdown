---
layout: post
title: ! 'Wave: e Google è sempre avanti'
wordpress_id: 1486
wordpress_url: http://blog.andvari.it/?p=1486
tags: italiano
date: 2009-05-29 14:48:14.000000000 +02:00
---
È di ieri mattina (Dal Google I/O) la notizia che ora nella pentola dell'azienda di Mountain View bolle qualcosa di grosso.

Qualcosa di grosso (e posso dirlo avendo visto la presentazione dei creatori via Iutub) perché a mio avviso un po' rivoluzionerà il modo di interagire con le altre persone. Può anche essere che non venga usato così tanto (perché in effetti so che la maggior parte delle persone è restia ad un cambiamento), ma riassume diversi modi di espressione, di comunicazione che vengono usati oggi: Email, Chat, Condivisione foto e documenti, mailing list e quant'altro.

Che quelli di Google siano capaci, ne abbiamo la prova ogni giorno, e che i creatori di Wave siano fra i migliori, beh, è facile capirlo. Sono quelli che hanno creato Google Maps. Sì, proprio quel servizio che nessuno di noi usa mai.

Ma questo post non vuole essere una presentazione delle innovazioni che avrà Wave, perché c'è gente più capace di me (che ne capisce sicuramente di più) che ne ha parlato/parlerà.

Quello di cui mi piacerebbe parlare, è di come Google sia sempre <em>on the edge. "</em>Grazie graziella grazie al.." direte voi, ma non è una cosa così scontata. Cioè, finora ha fatto delle cose oggettivamente fichissime, che sono entrate a far parte nella nostra vita di tutti i giorni, ma non è per niente garantito che debba continuare a farlo. Perché Google i suoi soldini già se li fa, e se ne fa una valanga.

Ma è bene fermarsi un secondo a riflettere su quanta sia la penetrazione dell'azienda di Larry Page e Sergej Brin, nella nostra vita quotidiana.

Basta aprire un qualunque browser e già siamo fregati. Quasi tutti usano Google (infatti mi pare che Yahoo abbia la maggioranza degli utenti solo in una manciata di paesi, come il Giappone, mentre la Cina fa da sé, come anche in tutti gli altri campi) come motore di ricerca. E rabbrividisco solo a pensare quante milioni di ricerche vengono fatte ogni secondo. Senza motore di ricerca, saremmo tutti persi. Senza Google, lo saremmo decisamente.

Perché insomma, fa comodo che il motore di ricerca si ricordi cosa ti interessa o perlomeno filtri i risultati secondo un pattern che dovrebbe rispecchiare ciò che cerchi. È sia comodo che inquietante: Google ci conosce, ci conosce bene. E sto solo parlando del motore di ricerca.

Google ci conosce perfettamente anche per altre ragioni, Gmail, Google Documenti (che a dir la verità fanno fatica a decollare per questa mania degli utenti di avere una suite tipo Office nel PC, ma non sta mica scritto da nessuna parte che debba essere così), Google Maps e quant'altro.

La verità fa così paura che anche io non voglio pensarci più di tanto. Se da un giorno all'altro Google rinunciasse al suo credo "Don't be evil", saremmo tutti fottuti.

Violando la privacy, avrebbe talmente tante informazioni su di noi da buttarne via almeno il 90%, perché noi umani non siamo cose poi così complicate.
Sa chi sono, cosa faccio, chi mi scrive, dove vado, i miei appuntamenti, quel che mi interessa. Insomma, mi ha inglobato. E la cosa peggiore è che è davvero dura staccarsi da questo meccanismo, una volta che si è dentro. Sfido chiunque a stare un anno senza usare un prodotto Google. Non dico che non ce la farebbe, dico semplicemente che la sua <em>experience </em>(tanto per fare il figo anglofono) non sarebbe la stessa di un G-user.

E con Android sta pure sbarcando sui cellulari. Giusto ieri sera ho avuto sotto le mani i primi Gphone (HTC Magic), e mi sono sembrati davvero fighi.

Che poi, diciamocelo, tutti quelli che se ne intendono un pochino di informatica non possono fare altro che amare Google, soprattutto per il suo atteggiamento negli ultimi tempi. Basta solo vedere che Wave sarà open-source.
Però, a essere maliziosi, si potrebbe anche pensare che sia solo una tecnica per entrare sempre di più nella nostra vita per poi sferrare l'attacco finale. Ma non ci voglio pensare, che mi deprimo.
Dico davvero, se un giorno mai Google si dovesse rivelare davvero Evil, o qualcosa del genere, penso che mi si spezzerebbe il cuore. Sì insomma, io in Google ci credo un casino, ho sempre sposato tutte le sue cause, ma proprio perché le condividevo.

E allo stesso modo ho apprezzato molto che la posta e tutti i servizi Web dell'università di Ferrara siano tutti sulle Google Apps.

Fichissimo, insomma.
