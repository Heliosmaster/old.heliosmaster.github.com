---
layout: post
title: Il Diavolo veste Prada
wordpress_id: 202
wordpress_url: http://blog.andvari.it/2007/06/14/il-diavolo-veste-prada/
tags: italiano
date: 2007-06-14 21:36:10.000000000 +02:00
---
Oggi pomeriggio ho visto questo film. Ricordo ancora il primo frangente in cui ne ho sentito parlare: ero in un altro stato, si parlava in un altra lingua, l'inglese, e mi trovavo in cinema di Cambridge, di cui non ricordo il nome. Era una delle ultime serate della mia vacanza-studio in terra britannica e quella era la sera deputata alla visione di un film: alla fine si è visto "Pirates of the Caribbean - Dead men's chest". Ricordo ancora di essere stato, modestia a parte, uno dei pochi che di quel film abbia capito qualcosa. E quel qualcosa tende al nulla, però è pur sempre un qualcosa. Johnny Depp non sa parlare, ma forse era perfettamente nel suo ruolo di Jack Sparrow che parlava con una voce molto simile all'"ARRRR!" tipico del capitano dei Simpson.

Bene, digressioni <em>chembriggiane</em> (o <em>chembriggesche</em>? :lol: ) a parte , devo dire che questo film mi ha saputo colpire. Io non sono un gran esperto di cinema, come si sarà capito sicuramente dai post precedenti inerenti a pellicole cinematografiche, ma mi limito a mettere per iscritto, seppur digitalmente, le mie emozioni generatesi in seguito alla visione del film in oggetto.

L'interpretazione di Meryl Streep non mi è dispiaciuta nemmeno un po', si vede che è una che sa fare.

Ma, a parte i tecnicismi e il commento più o meno positivo sugli attori protagonisti e non, mi piacerebbe soffermarmi sul significato che questo film sa trasmettere, un po' sulla falsa riga di <a href="http://www.frieda.it/helios/2007/05/19/zoolander/">Zoolander</a>. Anche in questo caso il tema è quello della superficialità della cultura dell'immagine, ma non discorrerò su di essa in quanto la delirata precedente la potete benissimo trovare al link precedente, bensì voglio sottolineare l'importanza di non perdersi mai d'animo.

Prima di tutto, come direbbe il mio amico (ma amico di che?!) Tonino Guerra, "l'ottimismo è il profumo della vita" e, citando una frase del personaggio Nigel del film stesso, "la speranza è l'ultima a morire" (originalità notevole, devo dire). Spero di non trovarmi mai in frangenti professionali come quelli descritti in questo lungometraggio di quasi due ore, parimenti spero che non accada per nessun altro di mia conoscenza e non, perché sono situazioni spiacevoli. Tuttavia, contro alle asperità che troviamo sulla nostra strada (mi viene in mente la didascalia di qualche giorno fa di <a href="http://www.flickr.com/photos/helios89/538348674/">questa foto</a>, che ho già linkato sul blog) non ci resta altro che lottare, "guardare sempre il meglio della nostra vita" come dice una persona a me molto cara, e sono sicuro di aver già riportato sia la massima che l'autore di questa frase in un post precedente.

Come la buona Andrea (sì, è una donna) non demorde contro le difficoltà che le si presentano, rischiando di mandare a benedire le cose che per lei fino a quel momento erano dei valori, come l'amicizia e l'amore, ad esempio, solo per fare carriera. Una carriera quantomeno effimera e superficiale, che non la arricchisce in nessun modo, in qualche modo metafora dei nostri valori, spesso vani e vuoti.

Così, riflettiamo sulla nostra superficiale vita, e facciamo una cosa fatta bene e con spirito. (mi sento un idiota a dire così)
