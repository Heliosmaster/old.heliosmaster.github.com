---
layout: post
title: Orazio, il poeta augusteo
wordpress_id: 191
wordpress_url: http://blog.andvari.it/2008/01/25/orazio-il-poeta-augusteo/
tags: italiano
date: 2008-01-25 21:24:39.000000000 +01:00
---
Grazie al mio professore che mi ha fatto fare una relazione su un approfondimento di Orazio, il poeta latino, al quale non ho assistito, vi <del>delizio</del> strazio con un qualcosa scritto da me:
<blockquote>Quinto Orazio Flacco, maestro di eleganza stilistica e dotato di inusuale ironia, fu un poeta latino che seppe affrontare le vicissitudini politiche e civili del suo tempo da placido epicureo amante dei piaceri della vita, dettando quelli che per molti sono ancora i canoni dell'<em>ars vivendi</em>.

La produzione letteraria di Orazio si inserisce nella cosiddetta "età augustea", ovvero quel momento della storia di Roma in cui si assiste al passaggio dalla repubblica al principato, con l'ascesa dell'imperatore Ottaviano Augusto, dal quale per l'appunto questo periodo prende il nome; l'essere stato spettatore di tutti i mutamenti politici avvenuti in quegli anni ha certamente influenzato il suo stile, e un esempio di ciò lo abbiamo soprattutto nelle Odi, probabilmente l'opera più famosa dell'autore latino, in particolare nell'undicesima del libro I, dove il lettore viene ripetutamente invitato a godere della vita con la celeberrima frase «<em>carpe diem»</em> Proprio questo <em>carpe diem</em> oraziano si può vedere come una reazione al senso d'irrazionalità e imprevedibilità degli eventi di quel periodo, concezione che il poeta latino avrà anche una volta avviato l'impero augusteo, che coincide con la cosiddetta <em>pax augustea</em> in termini politici e sociali, ovvero un periodo di pace e tranquillità.

Il poeta diede il proprio consenso al regime augusteo, esattamente come altri grandi autori coevi fecero, ad esempio Virgilio e Properzio, per godere la serenità della vita ed esercitare in tranquillità l'attività poetica, tuttavia fece ogni sforzo per cercare di salvaguardare la libertà delle sue scelte di vita e di poesia. Le idee di Orazio, pertanto, si caratterizzano come indipendenti da ogni influenza politica, come egli stesso afferma nella prima epistola « [...] <em>dovunque mi porta il tempo, come ospite mi lascio portare. </em>[...]». Questa affermazione va interpretata come la libertà di cambiare pensiero che il poeta si riserva e non come la volontà di non aderire a nessuna filosofia in senso assoluto, giacché dai suoi scritti si vede come la sua dottrina sia simile a quella epicurea: infatti la morale oraziana si basa su un concetto tipico di questa tradizione filosofica, la ricerca dell'<em>ataraxia</em>, derivante dalla privazione della paura e del desiderio, e il poeta latino, insieme a questo concetto, adotta da Epicuro la concezione del piacere stabile, goduto all'insegna della moderazione.

Nel poeta, insieme ad un più evidente influsso epicureo, possono essere intraviste tracce di filosofia stoica, mediata attraverso la tradizione diatribica: Orazio avverte fortemente il bisogno di una saggezza certa, tipica di questa filosofia, ma ricercando la risposta in molteplici direzioni, adottando di volta in volta una morale provvisoria che gli consenta di servirsi di ogni filosofia senza esserne servo, coerentemente a quanto aveva affermato in precedenza riguardo alla sua indipendenza morale.</blockquote>
