---
layout: post
title: Analisi delle differenze strutturali e tematiche fra "La sera del dì di festa"
  e "A Silvia"
wordpress_id: 359
wordpress_url: http://blog.andvari.it/?p=359
tags: italiano
date: 2008-04-03 21:58:15.000000000 +02:00
---
Un breve testo eseguito come compito in classe, magari a qualcuno è utile, e magari a qualcuno piace anche:
<blockquote>In tutta la produzione leopardiana, l'elemento autobiografico svolge sempre un ruolo di grande importanza, pur secondo diverse sfumature; due esempi di questa diversa rappresentazione della realtà del poeta si hanno con i due componimenti "La sera del dì di festa" e "A Silvia", che entrambi rappresentano la fuggevolezza delle cose umane. Tuttavia questi due testi, insieme ad alcune somiglianze strutturali e tematiche, presentano qualche differenza nei medesimi aspetti. In entrambe le poesie appare evidente al lettore la presenza di una figura femminile, che funge da interlocutrice del poeta: mentre ne "La sera del dì di festa", un idillio composto nel 1820, la donna citata appare quasi come un "sogno proibito", irraggiungibile per Leopardi, che ha una «piaga aperta in mezzo al petto» e non esita a esprimere tutto il suo sconforto e il suo dolore durante la sua meditazione notturna, la figura di Silvia, nel quasi omonimo idillio composto nel 1828, trascende una figura concreta di donna per diventare una sorta di «doppio» del poeta, il simbolo eterno del duplice volto dell'esistenza, quello della promessa e quello del disinganno. Un'altra differenza fra queste due opere leopardiane riguarda il contrasto fra realtà e rimembranza: nella prima il poeta esprime un desolato rimpianto per il tempo trascorso, per il passato ormai perduto, mentre nella canzone "A Silvia" viene più enfatizzato il ricordo riferito all'età giovanile, che il poeta rimpiange, a causa delle sue particolari vicende biografiche, e alla consapevolezza della nuda e triste età adulta, diventando quindi una sorta di doppia visione della realtà. I due componimenti differiscono anche per la progressiva attenuazione della singolarità biografica dell'io poetico, e infatti "A Silvia" è caratterizzata da un alternarsi vivace dei pronomi «io» e «tu», che in questo caso assume diverse connotazioni riferendosi dapprima a Silvia, poi alla natura e infine alla speranza giovanile; nella parte finale della poesia questi pronomi sono sostituiti da una visione del comune e triste destino che accomuna le genti.</blockquote>
