---
layout: post
title: Ignite, le presentazioni e il valore della sintesi
wordpress_id: 1842
wordpress_url: http://blog.andvari.it/?p=1842
tags: italiano
date: 2010-10-31 12:17:40.000000000 +01:00
---
Ieri ho avuto una discussione con Enrico Rubboli sul rapporto fra Ignite e presentazioni, con qualche parallelo a tweets e post dei blog, e voglio, molto brevemente, dire la mia anche in questo luogo.

Secondo me gli <a href="http://www.igniteitalia.org/cose-un-ignite/">Ignite</a> sono un ottimo strumento che non sostituisce, ma completa, la presentazione. Il suo punto di forza è la brevità e la rigidità del suo schema: 5 minuti, 20 slide, 15 secondi per slide. Non c'è margine di errore: i parametri sono questi.

Come dicevo, questa rigidità è una cosa estremamente significativa e utile: il relatore deve pensare davvero a quello che vuole includere nel suo ignite, eliminando tutto il superfluo, facendo un lavoro di sintesi che molto spesso viene tralasciato da chi fa delle presentazioni, o perlomeno, da chi non è capace di fare delle presentazioni.

È, con le opportune considerazioni del caso, un vantaggio dei tweet rispetto ai post del blog: sono essenziali e con quelli l'informazione viene data direttamente, senza tanti giri di parole.

Non voglio però dare l'idea che gli ignite siano meglio delle presentazioni, dico solo che hanno degli scopi diversi: il primo deve, come dice la parola, accendere l'interesse, la seconda deve informare e dare più dettagli.

Voglio fare un esempio per meglio illustrare la mia idea sulle presentazioni e sugli Ignite: recentemente sono stato al Linux Day organizzato dal LUG di Ferrara, e, in particolare, ho assistito a due presentazioni (più un'introduzione a Ruby molto breve):
<ul>
	<li>Luca Tagliavini , Giuseppe Torrisi ,  Piermarco Zerbini: <em> Beowulf @ Home: costruire un cluster di calcolo in cantina </em><strong>(30 min)</strong></li>
	<li>Paolo Perrotta:  <em>Metaprogramming Ruby </em><strong>(50 min)</strong></li>
</ul>
Non me ne vogliano i ragazzi del CINECA, ma la loro presentazione è stata infinitamente più pallosa, nonostante durasse poco più della metà di quella di Paolo Perrotta. Hanno commesso un errore al quale sono purtroppo abituato, dato che diversi professori universitari fanno lo stesso: non sono riusciti a catturare l'interesse del pubblico, e molto spesso si sono limitati a illustrare ciò che le slide dicevano già.

In pratica non hanno dato nessun valore aggiunto alla loro presentazione, che tra l'altro si è limitata a dire che è possibile fare un cluster in cantina con Beowulf, senza però spiegare perché uno dovrebbe farlo; non hanno, cioè, detto niente che non si potesse leggere in un post di un blog, o anche nella pagina descrittiva di Beowulf.

La presentazione di Paolo, sicuramente più esperto e pratico, è stata molto più interessante. E non dico questo solo perché l'argomento mi interessava di più, ma anche per tanti piccoli espedienti (comici e non) con il quale è riuscito a tenere vivo l'interesse del pubblico, anche se questo era sprovvisto di tutte le basi per capire il suo discorso  (come me, d'altronde).

Questo per dire che esistono due tipi di presentatori: chi sa fare e chi no. Per i primi le presentazioni vanno benissimo, per i secondi, perlomeno per imparare, direi che un Ignite (seguendo<a href="http://www.youtube.com/watch?v=QbbaLGU8j10"> i consigli</a> del <a href="http://www.youtube.com/user/igniteitalia#p/u/4/n_vl0iOctAw">guru </a>Luca Sartoni) va benissimo. Ecco, i link che ho appena dato possono essere interessanti per meglio capire a cosa possa servire un Ignite.

Chissà che pensando e ripensando a cosa far stare nell'ignite, i non professionisti o comunque gli inesperti di presentazioni non riescano a capire che ci sono elementi superflui e perfettamente trascurabili, dando così magari tempo ulteriore per approfondire (leggermente) un altro aspetto.

Tuttavia, come dicevo prima, per alcuni ambiti il format dell'Ignite può stare stretto. Potresti dover dire una cosa che necessita 10 minuti per essere spiegata bene (e con bene intendo anche in un modo interessante e <em>captivating</em>), o comunque qualcosa che non stia nelle rigidità imposte dall'ignite.

Ritornando all'esempio del Linux Day, io sono convinto che un evento ignite sarebbe stato perfetto, se non altro come evento preliminare. Sarebbe stato carino, infatti,  se la mattina (o all'inizio della sessione pomeridiana) ogni relatore avesse tenuto una presentazione di 5 minuti e 20 slide da 15 secondi, per illustrare la sua idea, il suo progetto, o anche semplicemente il suo talk pomeridiano. Così, perlomeno, il pubblico avrebbe saputo dire subito se l'argomento gli interessava o meno, se aveva i prerequisiti necessari oppure no.

Insomma poteva essere una sorta di programma un po' più esaustivo di quel che stava nel volantino (ovvero nome del relatore e titolo della relazione).

In alcuni casi (come il talk di beowulf, probabilmente) un ignite sarebbe stato più che sufficiente: loro tengono la loro mini-presentazione e se uno è interessato li contatta o va sul loro sito internet e si informa di più, in caso contrario, la noia è durata poco.
