---
layout: post
title: il rientro di un normale studente
wordpress_id: 164
wordpress_url: http://blog.andvari.it/2008/01/08/il-rientro-di-un-normale-studente/
tags: italiano
date: 2008-01-08 18:51:24.000000000 +01:00
---
Un normale studente quando torna a scuola dopo le vacanze di Natale, solo per fare un esempio, si articola in diverse fasi, facilmente distinguibili fra di loro, e prevedibili. Per una maggiore chiarezza e per continuità si considereranno anche le sensazioni dell'ultimo giorno di scuola prima della pausa, nonché di tutte le vacanze:

<strong>Fase I: Il desiderio di riposo</strong>

Questa tipica fase scolastica si articola dal 2° giorno all'ultimo: classiche espressioni riscontrabili fra i soggetti esaminati sono "non vedo l'ora che finisca", "non ne posso più!", "bastaaaaaaa voglio le vacanze!". Anche i docenti in cuor loro pensano le stesse cose, pur non dandolo a vedere così come gli studenti, e in più hanno dalla loro parte una temibile arma: <strong><em>i compiti delle vacanze</em></strong>. Questo ordigno è quanto di più subdolo che il soggetto classificato come "studente" (non studioso, si badi bene alla differenza!) possa aspettarsi, ma della sua letalità verrà trattato in seguito. Si basti solo pensare che lo studente, osservando il professore che verga le pagine di gennaio del registro con esercizi ed esercizi, non sembra troppo preoccupato, perché nella sua mente solo un pensiero aleggia "vacanze! I compiti li farò con calma, tanto c'è tempo"

<strong>Fase II: L'effettivo sollazzo</strong>

In questa fase che non dura mai abbastanza, almeno secondo il punto di vista dello scolaro, ma che sembra interminabile da parte dei genitori dello stesso, i pensieri sono simili a quelli dell'ultimo giorno di scuola. "C'è tempo" è un'espressione ripetuta decine e decine di volte, sia fra sé che agli altri (soprattutto nei confronti dei compagni più zelanti che hanno già fatto tutto). La maggior parte del tempo viene passato fra bagordi, festeggiamenti e cazzeggio.

<strong>Fase III: L'imminente rientro</strong>

Durante gli ultimi giorni di vacanza, la maggior parte degli studenti comincia ad essere assalito da un pensiero che non lo fa dormire la notte, o quasi. Ebbene sì, sono i nemici subdoli che abbiamo lasciato in pausa qualche riga più sopra, i famigerati compiti delle vacanze. Tuttavia, poiché questi sono difficilmente tutti concentrati nel giorno dell'effettivo rientro, lo studente pensa giustamente di dilazionare nel tempo la loro esecuzione, ovviamente dando maggiore priorità a quelli con scadenza imminente.

In questa fase avviene un'importante differenziazione fra i vari tipi di studente:
lo zelante a scoppio ritardato: fa tutti i compiti senza troppi problemi, finendo addirittura in anticipo.
il pigro: riesce a fare tutti i compiti per il primo giorno
il pigrissimo: non riesce a fare tutto
il rinunciatario: sa benissimo di non riuscire a fare tutto e così opta per una scelta coraggiosa: il non far niente deliberatamente.

Da accuratissimi studi scientifici è stato dimostrato come la maggior parte della popolazione studentesca sia da ricercare in queste ultime categorie, sebbene le percentuali non possano essere rivelate per garantire la sopravvivenza dei soggetti campione.

In linea di massima, la maggior parte degli studenti si trova a dover fare, in un unico giorno qualcosa come:

<em>n </em>esercizi di matematica, fisica , etc (NB: <em>n </em>per <strong>ogni</strong> materia) con 10²&lt;n&lt;10³

1 libro 1 di filosofia,

1 libro 1 di inglese,

2 libri 2 di italiano.

(Le cifre sono puramente indicative e approssimate per difetto)

<strong>Fase IV: Il rientro a scuola</strong>

Dopo un primo momento di gioia dovuto all'effettivo raduno con esemplari della stessa specie, lo scolaro solitamente guarda il professore con uno sguardo assente, per celare il suo terrore. Se per caso viene pronunciata la parola "interrogazione", si scoppia in una grassa risata atta a ridicolizzare l'affermazione, nascondendo invece in essa puro scoramento e rassegnazione, nonché una nota di speranza. Ora, a seconda del docente (o delle più insperate congiunzioni astrali) si hanno due esiti:

la salvezza
il patibolo

Or, quale sorte tocchi a ciascun membro di quella torbida schiera studentesca, non si sa. Ma gli studi hanno dimostrato che le percentuali della seconda superano di gran lunga la prima. Di gran lunga.
