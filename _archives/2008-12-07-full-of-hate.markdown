---
layout: post
title: Full of Hate
wordpress_id: 1279
wordpress_url: http://blog.andvari.it/?p=1279
tags: italiano
date: 2008-12-07 13:06:47.000000000 +01:00
---
Ieri ho appreso della notizia che il 18 marzo 2009 gli <a href="http://it.wikipedia.org/wiki/Amon_Amarth">Amon Amarth</a> saranno in concerto in Italia. A Bologna. All'Estragon.

È davvero un'occasione troppo ghiotta per non andarci. Ogni quanto spesso capita che la band che ascolti viene a fare un concerto a 100 km da casa tua. Il biglietto costa 28,50€, secondo TicketOne.

Vorrei davvero andarci, però sono pieno di dubbi. Per prima cosa io non sono mai stato ad un concerto, e non so quanto possa appartenere a quel mondo. D'altra parte penso però che mi divertirei un mucchio. C'è anche da dire che i concerti metal, soprattutto quelli delle band un po' estreme (lo so che non sono poi così estremi, a essere rigorosi, ma il 95% delle persone giudica ciò che esce dalle loro casse come "rumore"). C'è da devastarsi, e da farsi male.

Però boh vorrei approfittare di questa cosa per vedere di andare oltre ai miei limiti, che me ne freghi del mio <em>sleep disorder</em> (se così si può chiamare). È il caso che faccia un discorso un po' più completo e articolato.

<strong>Piccola nota</strong>: non ho riletto questo post, è troppo lungo e non voglio rileggere cose brutte. In fondo c'è comunque il succo del discorso (ho scritto alcune parti in grassetto per indicare cosa vorrei che rimanesse di questo post nella mente del lettore).

<!--more-->

Ho un problema che ormai mi assilla da un anno e mezzo, un problema che fino ad ora ho preferito tacere perché avevo paura che scriverlo pubblicamente su internet, dove ogni mia parola è associabile alla mia persona, avrebbe potuto portare a conseguenze spiacevoli. Chiamatela cautela.

Poi ho realizzato, chissà come o perché, che non ci sarà problema se io scrivo di questo problema qua, che tanto molto molto peggio di così non è che possa proprio andare, e che devo comunque essere forte e reagire a tutti i problemi.

Forse, piuttosto che tergiversare, è meglio che esponga chiaramente qual'è il mio problema. <strong>Ho un problema con il sonno</strong>.

Tutto è cominciato un anno e mezzo fa, il giorno prima di un'interrogazione di filosofia. Ero in 4ª superiore, e fin dalla prima ero abituato ad andare a letto verso mezzanotte (ciò significa che mi addormentavo sempre molto tardi, cioè quasi verso l'1) e mi svegliavo ogni mattina alle 6.15, comprensibilmente in coma. Come dicevo, il giorno seguente c'era un'interrogazione in filosofia e io avevo deciso di provare a studiare la sera, come sapevo che facevano diversi miei compagni. E così verso le 23 ho spento il PC e sono andato in camera, e mi sono messo a studiare filosofia (una materia che notoriamente richiedeva, perlomeno a me, un notevole livello di concentrazione per essere capita pienamente). Il tempo passava, si fa ormai mezzanotte e io sono ancora lì che studio, si fa la mezza e i miei vanno a letto, non senza prima avermi detto "Dai Davide, vai a letto, che è tardi", come fanno di solito i genitori. La mia perentoria risposta "Sì adesso studio un altro po' e poi vado" E così si è fatta ormai l'1, e sono finalmente andato a letto.

Come è comprensibile dopo un paio d'ore di concentrazione, non si è proprio nel <em>mood</em> giusto per dormire. E così sono stato un po' di tempo nel letto aspettando di addormentarmi. Ma il sonno non voleva venire. Guardo l'orologio, e si fanno le 2. In questo momento è iniziata la mia fine.

<strong>Mi è venuto il dubbio di non riuscire a dormire. </strong>Lo so che detta così sembra una cazzata, ma non lo è per niente. Dopo che la mia mente è stata letteralmente squarciata da questo pensiero, mi sono agitato in una maniera che non credevo possibile. E quando dico agitato significa che stavo davvero male. E ovviamente di sonno nemmeno a parlarne. Quella è stata probabilmente la notte più brutta della mia vita, perlomeno per le conseguenze, a livello psichico, che mi ha lasciato. Ah, per la cronaca, dopo un paio di camomille, tante imprecazioni, e altro, mi sarò addormentato sulle 4 e svegliato (ovviamente) alle 6.15 perché dovevo andare a scuola. Dopotutto c'era l'interrogazione in filosofia e anche il compito di Dante. La prima è andata bene, nella seconda ho preso 4. Probabilmente per le 2 ore dormite quella notte, per il mio stato confusionale o chissà cos'altro.

Insomma, da quella notte lì nulla è stato più lo stesso. Mi vengono i brividi ancora a pensarci. Per un po' di tempo tutte le sere quand'era ora di andare a dormire, il ricordo di quella notte, e soprattutto il pensiero che non sarei riuscito a dormire mi tenevano svegli. Devo dire che la paura di non dormire mi è venuta guardando le persone che mi stanno accanto: non voglio scendere nei particolari ma mio padre è una persona che dorme poco, e non per colpa sua. Mi racconta che dorme qualcosa come 3-4 ore a notte (ultimamente quasi meno) e lo vedo sempre distrutto. Da qui il semplice collegamento che non dormire fa davvero male. E da qui quindi la paura di non dormire.

Ho fatto un po' di ricerche su internet (la cosa peggiore da fare quando si hanno problemi fisici e non, dato che internet non fa altro che farti diventare ansioso, ma tant'è) e ho notato che effettivamente l'unico modo per non riuscire a dormire è il pensare di non riuscire a dormire. Anche in questo frangente devo sottolineare come questo pensiero sia tutt'altro che banale. Perché, a pensarci bene, il sonno è una cosa che viene quando meno se ne accorge, e, come ho avuto modo di sperimentare dopo (praticamente da quella notte, tutte le sere fanno parte del mio esperimento sul sonno), cadiamo nelle braccia di Morfeo nel momento in cui la testa è più concentrata su qualcos'altro. O perlomeno, impegnata a pensare un sacco di cose. Perlomeno così è per me.

E insomma, avere instillato nella testa il dubbio di non riuscire a dormire è davvero una brutta cosa, o perlomeno lo è per me (sottolineo sempre come tutto ciò sia una mia opinione, dato che non ho consultato nessun professionista per questo tipo di problema).

Per questo motivo ho lentamente cambiato le mie abitudini. L'anno scorso andavo a letto alle 22.30, in maniera tassativa. Non poteva esserci niente che io non più tardi delle 22.35 dovevo essere nel letto. Andare a letto presto è un'ottimo rimedio con questo tipo di problema. Il perché è abbastanza semplice da spiegare. Il mio ragionamento è stato il seguente:

Dato che sono abituato a dormire 6 ore a notte (o poco più), e che mi devo svegliare verso le 6.15 (anche 6.30 in 5ª) posso permettermi di addormentarmi verso mezzanotte. Quindi andare a letto verso le 22.30 significa che ho una buona ora e mezza da perdere nel letto, pensando a tante cose. Questa sicurezza di avere un sacco di tempo prima dell'ultima ora a cui posso addormentarmi senza essere esageratamente stanco la mattina dopo (sto parlando in generale, è ovvio che una notte si può dormire anche un po' di meno, non succede niente) è una cosa che mi tranquillizza molto: mi rilasso, penso ad altre cose, e mi addormento.

Per essere devo ammettere che da quando ho avuto questo problema, la quantità delle ore che dormo è molto aumentata, ma semplicemente perché ho paura di stare male.

E poi c'è stato un periodo in cui mi svegliavo sempre prestissimo. Da solo. E non riuscivo più a dormire. Il problema in questo caso è un corollario di quello precedente (ommioddio sto parlando come un matematico! :O ), dato che anziché pensare "non riesco a dormire", penso "non riesco più a dormire". E così capitava che mi svegliavo alle 5 quando andava bene. Alle 4 quando andava male. Stavo comunque a letto fino all'ora in cui non suonava la sveglia, anche se non riuscivo più a chiudere occhio ed ero arzillo come non mai. In ogni caso non dormivo meno di 6 ore.

Devo dire che quello è stato, tutto sommato, un periodo in cui stavo bene. Dormivo poco, ovvio, però non ero affatto stanco. Per fare un esempio, recentemente, da quando sto a Ferrara, ho ripreso a dormire molto di più (evviva l'università che non comincia prima delle 11.30 e quindi la sveglia è alle 9!) e sono più stanco. Suppongo sia perfettamente normale, ma devo ben capire la logica di ciò, la stanchezza dovrebbe essere inversamente proporzionale al sonno. Non direttamente, cribbio! (Sto ancora facendo paragoni matematici,aiuto! :lol:)

Ecco, devo dire che ora la situazione è notevolmente migliorata. Dormo un po' di più, ma la paura ogni tanto rimane, soprattutto quando esco (i dettagli sono verso la fine di questo post)

<strong>Nota bene:</strong> Qua sotto c'è un delirio che forse sarebbe meglio evitare di leggere, a meno che voi non siate interessati a leggere come una persona sta davvero male nella testa. E per male intendo dire che è matto duro (come un banchetto, come dicono qua).

<hr /><strong>Inizio del delirio</strong>
C'è da dire che è comunque passato più di un anno e mezzo da questi problemi, ho fatto molti passi avanti: un esempio? Beh, diciamo che ho imparato dei trucchetti mentali per riuscire a dormire. Una piccola premessa, la mia testa è davvero incasinata quando si tratta di queste cose. Uno dei trucchetti mentali di cui accennavo poco fa è quello di distrarsi il più possibile. Come ho già detto un po' di righe sopra, non è affatto una cazzata pensare che bisogna pensare a tutt'altro per riuscire a dormire. Se non mi viene il dubbio di non riuscire a dormire non è un problema, continuo semplicemente i miei pensieri tranquillamente e mi addormento; se invece mi si instilla la paura di rimanere sveglio, il procedimento è schematicamente il seguente (è spiegato poco sotto in particolare):
<ol>
	<li>Tranquillizzarsi</li>
	<li>Cercare di pensare a tutte le cose (stupide e non) che sono successe nella giornata (soprattutto nella serata)</li>
	<li>Cominciare a fare dei collegamenti, passare da un'immagine all'altra</li>
</ol>
Dunque, la prima cosa da fare è non farsi prendere dal panico (servirebbe una Guida Galattica per gli Autostoppisti, e un asciugamano!) e cercare di pensare a quanto tempo si ha ancora (il famoso tempo utile di cui ho parlato un po' righe fa): se è relativamente presto, ci si tranquillizza facilmente, se invece se ne ha poco, si può pensare che in fin dei conti se si dorme poco una notte non succede niente.

Cercare di pensare a tutto ciò che è successo nella giornata. Questa può essere una cosa relativamente difficile (ad esempio l'altra sera l'ho passata a programmare e quando sono andato a letto non riuscivo a fare altro che pensare ai programmi, e per questo ho faticato a dormire, dato che ero ancora concentrato) o no, dipende semplicemente da quel che si è fatto.

La parte dei collegamenti è davvero quella più delirante. Ho una mente che funziona molto ad associazione di immagini, lo dico subito. In questi casi penso ad una cosa la visualizzo. Mi concentro su un particolare e mi faccio una sorta di "viaggio" e arrivo ad un'altra immagine. E così via. Un po' come quelle robe strane che si vedono in tv, come se zoomassi nell'immagine e ne vedessi continuamente delle nuove. Lo so, è un delirio spaventoso, ma distrae come non mai.

Beh, questa è in soldoni il mio "sleep-HOWTO". So che forse sarà inutile, ma già che sono nell'argomento mi piaceva parlarne. Però forse ora, per non andare troppo nell'<em>offtopic</em> sarebbe giusto tornare al concetto principale.
<strong>Fine del delirio</strong>

<hr /><strong>Attenzione, il succo del discorso è qua sotto!!</strong>

Questa paura di dormire, come dicevo, mi ha portato davvero a cambiare le mie abitudini. I miei amici non se ne sono troppo accorti perché a essere sinceri ho cominciato a frequentare il gruppetto dopo questa brutta situazione, quindi non possono fare un vero e proprio confronto. Loro sanno semplicemente che io non voglio fare tardi. E questo è davvero limitante, perché in genere io torno a casa verso l'1 mentre loro stanno in giro anche fino alle 3, alle 4, a divertirsi. Non voglio entrare nel merito della discussione (di come forse sarebbe giusto cambiare leggermente i propri orari, uscire un po' prima e tornare a casa un po' prima) perché non è il post adatto e non sono nel <em>mood</em> giusto per criticare qualcuno che non sia io.

Dicevo, torno sempre a casa presto. E da quando il gruppo si è allargato con i musicisti (da pochi giorni anche morosi delle mie amiche) la situazione è anche peggiorata. Quando eravamo sempre noi a condurre le danze, non si faceva mai tardissimissimo. Ora invece sì. Cioè questo mi tange relativamente, solo nella misura che si riduce di un po' il tempo che sto con i miei amici, ecco tutto.

E a volte, per questa paura, torno a casa poco dopo che la serata è iniziata.

Per questo problema non sono più andato in discoteca. Infatti la prima e unica volta dopo "quella maledetta notte", è stata davvero traumatica. I dettagli saranno omessi.

Per essere mi sono anche adattato a questo nuovo modo di pensare le cose, ma ho paura di perdermi tanto divertimento. Non sto semplicemente parlando della discoteca, di stare in giro, del pub, e di tutte le altre cazzate che fanno i giovani. <strong>Parlo del fatto che non riesco mai ad essere completamente sereno, parlo del fatto che molto spesso passo la serata pensando a che ora è, a quanto posso fare tardi, e tante cazzate del genere. </strong>E mi sono rotto le palle, sinceramente. Mi sono rotto di non potermi godere una serata, una notte, di potermi divertire fino in fondo, di essere sereno.

<strong>E per questo vorrei avere dei consigli per superare questa situazione di merda</strong> (due piccole premesse: non vorrei andare da nessun strizzacervelli, né prendere farmaci o tranquillizzanti (( conosco gente dipendente dalla valeriana, ad esempio )) , penso che questa sia una puttanata perfettamente risolvibile nella mia testa da solo, magari con qualche consiglio dei miei amici). Se sei arrivato fino qua in fondo vuol dire che forse te ne frega qualcosa. E ciò mi fa davvero piacere, sapere che in fondo in fondo non sono solo, anche se non lo ammetterei comunque (non so cosa sto dicendo, ma è meglio così).

Non ho detto proprio tutto, perché purtroppo sono fatto male, nel senso che riesco stare attento solo poco tempo, e ho impiegato troppo tempo a scrivere questo post, e mi sono stufato. Non vedo l'ora di concludere, però, nonostante questo, ho cercato di non omettere i particolari importanti.

Come mi odio in questo istante. Mi odio anche per aver detto questa frase così emo. <em>Ancora. </em>D'oh!

<strong>Uptags: italiano
date del 3/04: </strong>Ho disabilitato i commenti, viene troppo spam da questo post!
