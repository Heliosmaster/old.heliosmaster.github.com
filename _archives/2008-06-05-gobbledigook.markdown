---
layout: post
title: Gobbledigook
wordpress_id: 452
wordpress_url: http://blog.andvari.it/?p=452
tags: italiano
date: 2008-06-05 19:20:48.000000000 +02:00
---
Gobbledigook è la prima traccia del nuovo album dei Sigur Rós "<em>Með suð í eyrum við spilum endalaust" </em>(Con un ronzio nelle nostre orecchie suoniamo senza fine) ed è disponibile il download dal sito ufficiale della band, più precisamente <a href="http://www.sigurros.com/dvd3.asp">da questa pagina</a>.

Nella suddetta pagina è disponibile anche il video di quella canzone: già fin dalla pagina sopra linkata appare chiaro il contenuto esplicito, non adatto ai minorenni (anche se i minorenni al giorno d'oggi hanno già visto/fatto tutto il fattibile a 10 anni): "<em> This video contains explicit scenes of adult nudity." </em>e confermo che, in effetti, di nudi ce ne sono parecchi, anzi, sono in tutto il video e costituiscono il soggetto principale.

A dir la verità i soggetti non sono i nudi, ma un gruppo di persone nude in un bosco autunnale. Già dal ritmo della canzone, che secondo alcuni avvicina i Sigur Rós a sonorità tipiche di gruppi experimental rock come gli <a href="http://en.wikipedia.org/wiki/Animal_Collective">Animal Collective</a> (e devo dire che le somiglianze ce ne sono), e dal rapido susseguirsi di schermate si viene attratti in un vortice di frenesia: le rapidissime inquadrature fanno davvero perdere il senso dell'ordine, già messo a dura prova dalla continua comparsa a schermo di persone che saltellano in tutte le direzioni, quasi fossero in <em>trance.</em>

L'immagine è un po' <em>vintage</em> in quanto, a mio modesto parere, sembra provenire direttamente dagli anni '70, e il senso generale che si ha è proprio quello di quegli anni: persone con i capelli lunghi, nudi, che sembrano quasi <em>figli dei fiori</em> mentre fumano, saltano, ballano, sguazzano energetici nell'acqua, tamburellano sui tronchi degli alberi, sembra proprio dare l'idea di una fusione con la natura, una sorta di <em>panismo</em> un po' d'annunziano.

È quanto credo ci volesse comunicare la prof. di filosofia nella famosa gita, quando si parlava di "sentire le cose", una sorta di armonia con la natura, con l'essenza. Sarà per quello che la prof. la chiamano Bob, in onore a Bob Marley?

Ok, finita la piccola digressione per quanto riguarda il video, la canzone di per sé è differente da quella dei precedenti lavori del gruppo islandese: si nota senza dubbio la presenza delle percussioni, che negli album precedenti erano delicate, quasi assenti. Invece, in questa canzone, sono fondamentali per il ritmo saltellante, d'accordo con le immagini del video. La voce di Jónsi è sempre la stessa, anche se in questo pezzo viene affiancata molto spesso da cori, che cantano seguendo il ritmo delle percussioni.

Se il senso generale delle canzoni dei Sigur Rós era di sogno e di malinconia, con Gobbledigook sono entrati decisamente in una dimensione di ritmo, di frenesia, di allegria.

Non male, ma non sembrano molto loro stessi.
