---
layout: post
title: Tutti gli uomini sono uguali, ma alcuni sono più uguali degli altri
wordpress_id: 461
wordpress_url: http://blog.andvari.it/?p=461
tags: italiano
date: 2008-06-17 17:06:54.000000000 +02:00
---
Come da titolo, la mia <a href="http://www.andvari.it/docs/blog_files/tesina.pdf">tesina</a>.

Questa l'introduzione (che è praticamente tutta la parte scritta):

<!--more-->
<blockquote>La Rivoluzione russa è stato indubbiamente uno degli eventi che ha più influenzato la storia del
XX secolo, con la realizzazione, sul piano politico, delle teorie di Marx ed Engels espresse ne Il
manifesto del partito comunista nel 1848.

Nel Manifesto gli autori analizzano la storia fino ai loro giorni come lotta di classe,
evidenziando il destino del proletariato, che inevitabilmente finirà con l'abbattere dialetticamente la
classe borghese. L'opera costituisce anche il primo vero programma politico del comunismo,
caratterizzato dall'abolizione della proprietà privata e dalla sostanziale uguaglianza fra tutte le
persone. Nel testo sono anche poste le basi dell'Internazionalismo socialista, con l'appello
conclusivo "proletari di tutti i paesi, unitevi!", in seguito diventato il motto vero e proprio
dell'Unione Sovietica.

Dopo la morte di Lenin, il principale esponente del movimento rivoluzionario che ha portato al
rovesciamento del regime zarista, in Russia si è scatenata una vera e propria lotta per la successione
al potere fra Lev Trockij, ideatore del concetto di "rivoluzione permanente" e visto come naturale
successore di Lenin, e Stalin, il direttore della Pravda ("Verità"), il giornale di partito, esponente
della burocrazia comunista. Tale lotta per la successione si è conclusa con l'ascesa al potere di
quest'ultimo e l'instaurazione di un vero e proprio regime totalitario. Il regime instauratosi in
Russia, ora ribattezzata "Unione delle Repubbliche Socialiste Sovietiche", meglio nota come URSS,
presenta tutti gli aspetti evidenziati da Hannah Arendt ne Le origini del totalitarismo, e, in
particolare, è stata caratterizzata da una dura repressione nei confronti dei dissidenti.

Un'allegoria di questo stato totalitario è costituita da Animal Farm, un libro dello scrittore
inglese George Orwell. In questo testo è narrata la storia della rivoluzione "animalista" avvenuta in
una fattoria da parte di animali nei confronti del dispotico padrone, con la conseguente
instaurazione di uno stato socialista e un momentaneo periodo di benessere generale, seguito dalla
nascita di un vero e proprio stato totalitario con a capo la casta dei maiali. Per meglio capire i
riferimenti agli eventi del 1917, insieme allo stile dell'autore, è stata affrontata la lettura del testo in
lingua originale insieme ad un saggio critico su di esso.

La parte terminale di questo percorso è stata dedicata ad uno dei più famosi fisici sovietici: Lev
Davidovič Landau. Questi, insignito del Premio Nobel per la fisica nel 1962 per "la ricerca
pionieristica nella teoria dello stato condensato della materia ed in particolare dell'elio liquido", è
stato uno dei fisici teorici più importanti del XX secolo e la sua vicenda biografica si è intersecata
con la dura repressione avvenuta in Unione Sovietica, grazie anche al controllo serrato da parte del
NKVD, poi ribattezzato KGB. Nonostante l'anno di prigionia presso la Lubjanka, il suo contributo
alla fisica è stato fondamentale, per aver dato una base teorica alla superfluidità, uno stato della
materia raggiungibile solo a temperature prossime allo zero assoluto, caratterizzato dall'assenza di
viscosità, che ha aperto le porte allo sviluppo della fisica delle basse temperature.</blockquote>
