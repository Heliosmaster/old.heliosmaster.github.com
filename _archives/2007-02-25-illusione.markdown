---
layout: post
title: Illusione
wordpress_id: 651
wordpress_url: http://blog.andvari.it/?p=651
tags: italiano
date: 2007-02-25 20:36:04.000000000 +01:00
---
Sono un mago dell'illusionismo, ma, non fraintendetemi, non mi sono dato a tirare fuori conigli dal cilindro e a far levitare le persone.

Purtroppo sono un tipo che si illude e forse è il mio peggior difetto. Dagli albori di questa vita sono così, a quanto ricordo. Sono sempre stato uno che vive un po' di qua e un po' di là, cioè a cavallo fra realtà e fantasia.

Sono la classica persona che si fa un "viaggio" mentale enorme con un nonnulla. Avete presente il classico tipo che appena vede le cose leggermente diverse, si chiede il perché il come e, visto che io sono proprio messo male, anche il quando e il dove, invece di vivere le cose? Ecco, avete centrato in pieno il punto del discorso.

Un sognatore, ecco l'aggettivo giusto se avessi voluto dare una connotazione positiva a questa mia caratteristica. Ma, visto lo scopo, illuso è più che perfetto.

Capita molto spesso, e questo è uno di quei momenti, che io fra un'illusione e un'altra mi fermi un secondo a pensare, a riflettere sul mio sciocco comportamento, a stigmatizzarmi e a dire che in fondo non è colpa mia. Non è mai colpa mia, come sempre. Si tratta di puro e semplice autoconvincimento per poter andare avanti distogliendo gli occhi dalla realtà delle cose.

La realtà, che bella parola. Potrei intrattenervi (intrattenermi?) per molto disquisendo sul significato puramente <em>illusorio</em>, tanto per restare in tema, di questa parola; ma di certo non voglio annoiarvi.

La verità è che c'è sempre la paura di guardare avanti, io come tante persone. Tutti stupidi siamo, e scusate questo piangersi addosso che, come so non serve a nulla. Come molte altre cose.

Il risultato è che, volente o nolente, il domani viene, il tempo passa e cancella tutto, fino alla prossima illusione.

<strong><em>..vivere le cose</em></strong>..
