---
layout: post
title: La pioggia e il pineto
wordpress_id: 431
wordpress_url: http://blog.andvari.it/?p=431
tags: italiano
date: 2008-05-18 09:11:10.000000000 +02:00
---
Già <a href="http://blog.andvari.it/2007/05/28/lodore-della-pioggia/">a suo tempo</a> avevo citato questa poesia in toto, ma non avendo ancora fatto D'Annunzio in letteratura italiana, ero, come dire, un po' ignorante. Ora che l'ho fatto, continuo ad essere ignorante, ma almeno di "Pioggia nel pineto" so qualcosa.

L'occasione me l'ha fornita il profumo di pioggia che ho sentito stamane, non appena sveglio. È qualcosa di indescrivibile l'emozione che provo quando alle mie narici giunge tale "aroma"; so che molti di voi detestano, al contrario di me, le giornate piovose, ma non posso farci niente, né voglio ripetermi, essendo già state dette queste cose, più o meno, nel precedente post.
<blockquote>
Taci. Su le soglie
del bosco non odo
parole che dici
umane; ma odo
parole più nuove
che parlano gocciole e foglie
lontane.
Ascolta. Piove
dalle nuvole sparse.
Piove su le tamerici
salmastre ed arse,
piove sui pini
scagliosi ed irti,
piove su i mirti
divini,
su le ginestre fulgenti
di fiori accolti,
su i ginepri folti
di coccole aulenti,
piove su i nostri volti
silvani,
piove su le nostre mani
ignude,
su i nostri vestimenti
leggeri,
su i freschi pensieri
che l'anima schiude
novella,
su la favola bella
che ieri
t'illuse, che oggi m'illude,
o Ermione.</blockquote>
L'inizio di questa poesia è qualcosa di sublime: tacere per riuscire ad ascoltare il rumore della pioggia, un sussurrare nuovo, una sinfonia della natura.
<blockquote>
Odi? La pioggia cade
su la solitaria
verdura
con un crepitio che dura
e varia nell'aria secondo le fronde
più rade, men rade.
Ascolta. Risponde
al pianto il canto
delle cicale
che il pianto australe
non impaura,
né il ciel cinerino.
E il pino
ha un suono, e il mirto
altro suono, e il ginepro
altro ancora, stromenti
diversi
sotto innumerevoli dita.
E immensi
noi siam nello spirito
silvestre,
d'arborea vita viventi;
e il tuo volto ebro
è molle di pioggia
come una foglia,
e le tue chiome
auliscono come
le chiare ginestre,
o creatura terrestre
che hai nome
Ermione.</blockquote>
Già mi immagino di essere nel bosco (o nella pineta, fate voi), d'estate, al fresco, e di essere sorpreso da un acquazzone estivo, trovare riparo e sentire tutto attorno a me (a noi se in compagnia di qualcuno) questo lento, cadenzato ticchettio. E sentire l'odore della pioggia.
<blockquote>Ascolta, Ascolta. L'accordo
delle aeree cicale
a poco a poco
più sordo
si fa sotto il pianto
che cresce;
ma un canto vi si mesce
più roco
che di laggiù sale,
dall'umida ombra remota.
Più sordo e più fioco
s'allenta, si spegne.
Sola una nota
ancor trema, si spegne,
risorge, trema, si spegne.
Non s'ode su tutta la fronda
crosciare
l'argentea pioggia
che monda,
il croscio che varia
secondo la fronda
più folta, men folta.
Ascolta.
La figlia dell'aria
è muta: ma la figlia
del limo lontana,
la rana,
canta nell'ombra più fonda,
chi sa dove, chi sa dove!
E piove su le tue ciglia,
Ermione.

Piove su le tue ciglia nere
sì che par tu pianga
ma di piacere; non bianca
ma quasi fatta virente,
par da scorza tu esca.
E tutta la vita è in noi fresca
aulente,
il cuor nel petto è come pesca
intatta,
tra le palpebre gli occhi
son come polle tra l'erbe,
i denti negli alveoli
son come mandorle acerbe.
E andiam di fratta in fratta,
or congiunti or disciolti
( e il verde vigor rude
ci allaccia i melleoli
c'intrica i ginocchi)
chi sa dove, chi sa dove!
E piove su i nostri volti
silvani,
piove su le nostre mani

ignude,
su i nostri vestimenti
leggeri,
su i freschi pensieri
che l'anima schiude
novella,
su la favola bella
che ieri
m'illuse, che oggi t'illude,
o Ermione.</blockquote>
La parte conclusiva della poesia mi piace un po' di meno, pertanto non mi soffermerò sui particolari, però mi ha evocato un'immagine già vista in molti film: la giovane coppia "imboscata" sorpresa dalla pioggia, un po' come Angelica e Medoro. Anzi, soprattutto come loro, e "galeotta fu la pioggia" in questo caso.

Mah, non è il caso di lasciarsi intenerire così tanto, che poi D'Annunzio non era nemmeno troppo tenero. Ed è per colpa sua che l'altra notte mi sono svegliato alle 2 e mezza con queste parole: "Andrea Sperelli...il piacere" riferendomi a una delle sue opere e, per l'appunto, al suo protagonista <em>chic</em>, che se la tira un po'.
