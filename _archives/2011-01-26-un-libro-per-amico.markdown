---
layout: post
title: Un libro per amico
wordpress_id: 1884
wordpress_url: http://blog.andvari.it/?p=1884
tags: italiano
date: 2011-01-26 16:00:35.000000000 +01:00
---
Ci si affeziona un sacco ai personaggi di un libro.

Penso a me, che ho letto tutti gli Harry Potter d'un fiato, o quasi. Per anni mi sono ostinato a non volerli leggere, per non essere <em>mainstream</em>, dato che avevo già abbondantemente dato con <em>Il codice da Vinci, Angeli e Demoni</em>, e in generale tutta la letteratura del mistero (fra cui, mi pento amaramente, <em>Il santo Graal).</em>

Poi, parlando con la mia bella, è saltato fuori che la saga del maghetto è davvero bella. E io, ormai fiducioso mi sono lanciato.

Ne ho approfittato per procurarmi la versione in lingua originale. E così, direttamente dalla Grecia, ho ordinato tramite <em>amazon UK </em>la confezione con tutti i 7 libri tascabili, <em>adult edition </em>(no, non pensate male, niente cose zozze. Semplicemente le copertine non hanno grafica da bambini ma sono serie (!) ).

Vabbé insomma, sta di fatto che da settembre a novembre ho tenuto la scatola così, intonsa. Poi il 4 novembre ho sostenuto lo IELTS (a proposito: avevo anche iniziato un post per raccontare l'esame e com'era andato, ma alla fine mi è passata la voglia. Ora il post è a metà e non mi va di pubblicarlo. Se a qualcuno interessa e chiede, non ho problemi nel farmi vivo) e quindi in quei giorni ero molto carico a iniziare a leggere in inglese, e così è stato.

Fra le altre cose, è coinciso con il periodo in cui ho iniziato ad abitare nel bell'appartamento in cui sono ora e quindi c'è stata un'associazione fra questo domicilio ed Harry Potter. (non temete, c'entra, c'entra!)

E ho iniziato da <em>Harry Potter and the Philosopher's Stone</em>, e da lì non mi sono più fermato. Quasi, dato che quando è venuta qua la mia bella, non ho ovviamente letto neanche una riga. Il 20 dicembre, però, ho fatto una gran tirata (dopotutto ero agitato perché la mia bella era in viaggio la mattina presto, quindi anche io mi sono svegliato e non sono riuscito a riaddormentarmi e così ho letto) finendo il 5° libro, l'<em>Order of the Phoenix</em>.

Ed in generale mi sono sentito di crescere con Harry, in qualche modo.

Intendiamoci bene, io i film, perlomeno fino al 6, li avevo già visti. Sapevo quel che c'era da sapere fino a quel momento e sapevo anche come andava a finire il 7, grossomodo. Il resto me lo sono un po' <em>spoilerato </em>in vari modi, ma ho cercato di resistere il più possibile.

Comunque, come dicevo, mi sono sentito affine a Harry. Sarà perché nel libro è descritto come perennemente spettinato, e in fondo un po' spettinato lo sono anche io. Ok, in effetti "un po' spettinato" è un eufemismo, ma non stiamo a sottilizzare!

Ma non è che con Harry poi mi sentissi culo e camicia al 100%. Per esempio io avrei preferito essere un <em>Ravenclaw</em> come Luna, piuttosto che un <em>Gryffindor. </em>Perlomeno perché mi ritengo più intelligente che coraggioso.

Comunque, è stato molto bello avere una sorta di tradizione. Tutte le sere leggevo, incurante della mia stanchezza. Fosse anche solo un capitolo, prendevo in mano il libro e mi lasciavo trasportare a <em>Hogwarts.</em>

Fino a quando, inesorabilmente, sono arrivato alla fine. Qualche giorno fa ho letto le ultime pagine (tutte in un fiato, esagerando!) di Harry Potter and the Deathly Hallows. E l'incantesimo si è spezzato.. e Harry non è più esistito, neanche nella mia testa. Non prendetemi per matto, sono sicuro che la stessa cosa sia capitata pure a voi, in qualche altro modo, magari. Ma è stato un po' come salutare un vecchio amico, un po' come perdere una parte avventurosa di me.

Sì, perché come ho detto prima, io non sono così coraggioso da essere un <em>gryffindor,</em> mentre Harry sì. E molto spesso Harry ha osato più di quanto non avrei fatto (lo so che stiamo parlando di qualcosa di immaginario, ma non stiamo a cercare il pelo nell'uovo!) ... e così, una volta finito il libro (e diciamocela tutta, secondo me sarebbe stato meglio senza il siparietto finale 19 anni dopo!) mi sono sentito il solito vecchio Davide, con i suoi pregi e i suoi difetti. Ma semplicemente me.

E questo intristisce un po'.

Ancor di più per il fatto che stiamo parlando di 7 libri non proprio corti, tant'è che ci ho messo 2 mesi e un po' a leggerli tutti. E quindi si era instaurata una sorta di tradizione, in questo appartamento.

E ritornare a Ferrara, senza Harry Potter, è stato ancora più triste. In realtà il cofanetto c'è, ma non amo leggere i libri più di una volta.

Si è palesato comunque un'altro problema. Ora che leggere? Parlando con la mia bella, che come potete immaginare ha un <strong>forte</strong> ascendente su di me, ho deciso di intraprendere decisamente la strada di J.R.R. Tolkien.

Però, ormai abituato a leggere i libri in lingua (e piacevolmente sorpreso dal fatto che ormai non trovo alcuna differenza a leggere libri in inglese o italiano), mi scocciava andare in biblioteca e prendere la traduzione. Sì, io i libri li prendo sempre in biblioteca, ma prima o poi, se mi andrà, parlerò di questo più nel dettaglio.

Ma libri in lingua, nelle biblioteche italiane non si trovano mica! E se si trovano, bisogna farseli spedire e alla fine, fra una cosa e un'altra si paga come il libro da A<em>mazon </em>o <em>Play.com . </em>

Insomma, alla fine mi sono rassegnato a fare una cosa mica tanto bella: disponendo di un iPad, ho deciso di "procurarmi" gli ebook di Tolkien. Tra l'altro, una cosa che non c'entra <em>assolutamente </em>niente, il sito <a href="http://www.epubbud.com/">ePub Bud</a> non è niente male.

Non è la mia prima esperienza di lettura con l'iPad, dato che appena la mia bella è partita io volevo assolutamente iniziare Harry Potter and The Half-Blood Prince, ma il libro era a Ferrara, ma fortunatamente avevo una versione in PDF da qualche parte, e così, usando il fantastico programma Stanza, ho iniziato a leggere.

Ma leggere un PDF con stanza non è il massimo, perché il PDF è statico. Era scritto con un font un po' piccolino e se avessi voluto leggere bene avrei dovuto zoomare, ma poi lo scorrimento delle pagine andava completamente a farsi benedire.. quindi mi toccava leggere col font microscopico impostato nel PDF.

Memore di ciò, mi sono per l'appunto procurato gli ePub. Per ora va tutto bene, il font è ottimo (un bel <em>Palatino</em> , che mi piace assai), la grandezza del testo è regolabile, è diviso in capitoli e tutto quanto. L'unica pecca è che l'ebook è stato probabilmente ottenuto tramite OCR, quindi la punteggiatura è a tratti errata. Dove ci voleva un punto c'è un trattino, o viceversa, <em>et similia</em>.

Lo stile di Tolkien è ovviamente molto diverso da quello della Rowling, e comunque, per la storia in sé, non credo di rischiare di affezionarmici troppo ai personaggi. Più che altro perché ce ne sono tanti, tantissimi, ugualmente importanti.
Anche se, a dirla tutta, sto già quasi cominciando a tifare per Bilbo Baggins. Ho ovviamente iniziato da <span style="text-decoration: underline;">The Hobbit!</span>
