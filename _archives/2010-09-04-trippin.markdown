---
layout: post
title: Trippin'
wordpress_id: 1791
wordpress_url: http://blog.andvari.it/?p=1791
tags: italiano
date: 2010-09-04 08:20:40.000000000 +02:00
---
E il viaggio è cominciato. In questo preciso istante sto scrivendo dal treno che mi porterà da Cesena a Bologna, poi navetta per BLQ, poi aereo per FCO, poi quello per SKG e poi, finalmente, delegherò il trasporto del mio corpo e dei miei effetti alla mia bella.

Sta cosa di scrivere tramite WP per android è nerd da far paura..e non sarebbe troppo scomodo se avessi sovrascritto il layout della tastiera in modo che corrisponda esattamente a quel che vedo. (Non è comodissimo, per le lettere accentate, il layout EN).

*************

Ecco, questo strumento ha già evidenziato i suoi limiti: tre giorni fa, mentre ero alla stazione di Salonicco ad aspettare il treno per Atene (a dir la verità aspettavamo i nostri compagni di viaggio), avevo scritto un bel popò di roba...ma ho dimenticato di salvare e, inevitabilmente, ho spento il cellulare ad un certo punto. Ovviamente ora non ricordo più quel che avevo scritto..quindi farò un riassunto: il primo periodo della vacanza a Salonicco è stato decisamente tranquillo. Sono anche andato allo stadio per la prima volta nella mia vita e, devo ammetterlo, non è stata una brutta esperienza. Peccato poi che il PAOK abbia perso contro l'Ajax (cioè hanno pareggiato ma la squadra olandese è passata per i goal fuori casa)..comunque devo dire che è stata una bella esperienza perchè lo stadio del Paok, la tomba (si chiama così), è abbastanza piccolo, 30k posti, e quindi sembrava di essere all'amichevole Pinarella - Capannaguzzo (o se preferite scapoli va ammogliati) mentre in campo c'era gente che tipo un mese prima, anche meno, ha disputato la finale dei mondiali..mica pizza e fichi!

****************
Presto la vacanza si è spostata in un livello decisamente più interessante: nella stessa giornata il nostro gruppetto composto da quattro persone, per la precisione due coppie, è partito dalla stazione dei treni di Salonicco (non un granchè, a dirla tutta) diretto ad Atene. Il viaggio sarebbe dovuto durare 5 ore e un quarto (o qualcosa del genere, visto che abbiamo optato per l'equivalente di un intercity, non volendo svenarci con l'equivalente di un Eurostar (AV? Boh!)), mentre invece ci ha impiegato circa 6 ore. Nessuno sapeva del motivo di questo ritardo..mah! Comunque un gentile ringraziamento ai nostri compagni di cabina per il terrorismo psicologico di "sicuramente non ce la farete ad essere al porto del Pireo per tale ora, perderete la nave!", e così via. Ovviamente ce l'abbiamo fatta, tiè!

*************
Amorgos è davvero bella. Poca gente, molto arida. Sole e vento. Le case bianche. I paesini tutti bianchi.

Le spiaggie sono estremamente belle: come avevo avuto modo di constatare l'anno scorso con Ios e Milos, siamo anni luce lontano dalla spiaggia di Cervia e Cesenatico, che in confronto sembra fango, per la sabbia in sospensione. Qua è limpida, trasparente al 100%. Tant'è che anche una volta che vai al largo (e qua, a differenza di Cervia dove per non toccare più devo camminare 200m, corrisponde a circa 5m dal bagnasciuga), il fondale si vede perfettamente. Se solo avessi comprato un paio di occhialini / una maschera! Beh, ovvio che avrei potuto comprarli qua, ma, tirchio come sono, avrei voluto spendere per un prodotto valido (considerato che, dato che porto le lenti a contatto, NON ci deve essere proprio acqua dentro)..cioè da un negozio serio. Ci penseremo a Salonicco, casomai. Un'altra feature interessante di questo posto, sono le stelle. Finalmente sono da una qualche parte con sufficientemente poco inquinamento luminoso. Vedo la via lattea! Dato che, mentre scrivo, non è ancora finita la vacanza, spero vivamente di riuscire a convincere il gruppo ad andare a vederle, una di queste sere. Purtroppo però agli altri non sembra che gliene importi un granché.

******
Ora sono sul "superjet" (o qualcosa del genere), la nave che ci riporterà da Katapola (uno dei due porti di Amorgos) al porto del Pireo. <em>Quod erat demonstrandum </em>(o quasi) <strong>non </strong>siamo andati a vedere le stelle. Peccato, perché era dal wikiraduno di Piacenza (cioè delle campagne del piacentino) che non assistevo ad uno spettacolo celeste cosi mozzafiato. Amen, è andata così. Complessivamente la settimana cicladica (si potrà dire cosi?) non è andata male..tranne per il fatto che tendenzialmente io (e quindi, ahilei, la mia bella) e gli altri due non volessimo fare le stesse cose: tendenzialmente la divergenza di vedute si basava sul caldo, sole e spiaggia. Sintetizzando: gli altri volevano andare al mare verso le 13-14 e andarsene verso le 17 mentre io il contrario. Cose così. E, sinceramente, non penso che la mia idea fosse stupida. Sicuramente ho troppa troppa paura di ustionarmi (una scottatura pesante di qualche anno fa ha fatto danni alla mia zucca quasi vuota, evidentemente), ma non mi sembra opportuno andare al mare (e sottolineo che NON stiamo parlando di spiaggie organizzate come quelle della riviera romagnola, ma dei posti in cui l'ombra era solo un miraggio, o poco più). Perciò non mi sono sempre comportato benissimo: appena arrivavamo in spiaggia cercavo un posto all'ombra (di solito all'ombra di un costone roccioso imponente, magari anche difficile da raggiungere camminando su pietre e scogli), fregandomene un po' di quello che volessero fare gli altri. Anche perché gli altri volevano semplicemente stare al sole, e quindi di punti di incontro non ce n'erano molti. A parte questo, e altre cose simili (inutile che dica che la "colazione" si faceva alle 13 e che c'era solo un altro pasto degno di tale nome e tanti snack-time (ma questa è una tendenza della popolazione, a quanto vedo)), l'isola è molto bella. Morale della favola: ritornarci da soli. Ma per quanto riguarda Amorgos farò un post ap-post-a (che burlone..)

***********
Ora sono sul pullman che da Atene mi riporterà a Salonicco. Deve essere un'abitudine questa di scrivere in viaggio. In effetti, se non scrivo nei momenti morti di viaggio, quando scrivo? Comunque, divagazioni a parte, sono rimasto estremamente, anzi lo dico in grassetto, <strong>estremamente</strong> soddisfatto della mia permanenza nella capitale greca. Alla fine il superjet di ieri è arrivato in orario, sulle 22:30. I nostri due amici, bramosi di tornare a casa il prima possibile, hanno cercato sin dalla nave di mettersi in contatto con la stazione degli autobus o dei treni per sapere come tornare a casa, ma hanno ricevuto solo risposte negative: i posti erano prenotati, ma se si presentavano potevano trovare qualcosa, dato che non tutti quelli che prenotano alla fine si presentano (nota a margine: per prenotare basta telefonare e dire "mi tenete n posti?"). Io e la mia bella invece, dato che io sono lo scassapalle di turno che non ama viaggiare di notte (partire alle 24 signficava arrivare alle 06, almeno..), avevamo intenzione di fermarci una notte ad Atene e poi partire il giorno dopo (cioè oggi). E così, al porto del Pireo ci siamo avviati per prendere un taxi e, in un <em>misunderstanding</em>, abbiamo inconsciamente obbligato anche gli altri a prenderlo per recarci alla stazione degli autobus (in pratica abbiamo deciso noi che mezzo avrebbero usato gli altri), il tassista era un albanese un po' pazzo (140 km/h mi sembrano tantini), però ammetto che in 20 minuti siamo arrivati a destinazione, lasciando anche i nostri amici alla stazione degli autobus. Devo però dire che mi sono letteralmente preso un colpo perchè, poco prima di scaricare gli altri due, il tassista ha cominciato a fare strade piccolissime e ad un certo punto sembrava fossimo entrati in una bidonville..la strada sembrava senza uscita ed io ero già a pensare: "ecco ora si ferma in sto vicolo buio e ci rapina".. e invece si è rivelata una scorciatoia assurda, come andare in prigione senza passare dal via.

Vabbè, dopo queste avventure e il tassista che ripeteva che adora il popolo italiano, perchè ci sono i migliori mafiosi del mondo, o cose così... siamo arrivati all'hotel con la acca maiuscola. ESPERIA PALACE! Hotel 4 stelle, non so perchè ma ci hanno preso in simpatia e quindi camera tripla (eravamo in due) a 35 euro a testa, con vista sul partenone e abbastanza lussuosa. Davvero una figata! Unica pecca? I cuscini erano un pochiiiino duri. Pazienza!

********

Questa parte la sto scrivendo dal mio computer. La parte terminale della vacanza, che vedeva io e la mia bella in compagnia dei nostri amici di Ferrara, è andata più che liscia.

Il viaggio di ritorno è stato un po' lunghino, ma anche qua si è svolto tutto senza intoppi (tra l'altro un tizio a Fiumicino ha chiamato i carabinieri per denunciare l'aeroporto, perché "gli hanno fatto perdere l'aereo". Certa gente...).

Comunque, la taglio corta. Questo doveva essere un post scritto in giro, e così è stato. :)
