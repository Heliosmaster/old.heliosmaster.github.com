---
layout: post
title: Addio, mio caro amico
wordpress_id: 182
wordpress_url: http://blog.andvari.it/2008/01/23/addio-mio-caro-amico/
tags: italiano
date: 2008-01-23 18:51:07.000000000 +01:00
---

<blockquote>Carissimo,
queste parole sono più difficili che mai: ti ho voluto tanto bene, in una maniera che tu non ti puoi neanche immaginare, ma credo che sia giunta l'ora che le nostre strade si dividano. Ebbene sì, io e te non siamo fatti per stare insieme, perlomeno non più. Sono sicuro che ti causerei problemi e questa è l'ultima cosa che voglio. So bene che non sarebbero problemi irrisolvibili, però non voglio lo stesso che tu soffra a causa mia. E così ora io andrò per la mia strada, e mi sentirò solo visto che tu non sarai qui con me ad abbracciarmi, a sostenermi; e io non ti potrò più aiutare come tutte quelle volte in cui ho subitamente svolto il lavoro assegnatomi, e credo nel migliore dei modi. Ammetti che ero uno dei migliori, uno tosto!
Fa strano pensare alla nostra storia insieme: non ci siamo conosciuti subito; anzi la nostra amicizia è iniziata poco tempo fa, però nessuno potrà dire di conoscerti meglio di me, nessuno avrà sentito una parola in più di quelle che ti ho sentito pronunciare. Che amarezza questo fatale istante!
Chissà se anche tu piangerai la nostra separazione. In cuor mio, credo di sì. È la prima volta che ti si affaccia una sorte simile,  e dalle tue parole so che non ti senti pronto e che vorresti tornare indietro. Ma la vita di ognuno è una strada a senso unico e le nostre ora si dividono. Io andrò per la mia e tu per la tua, e, citando Socrate, solo per il <em>daimon</em> non è oscuro a chi dei due toccherà la sorte migliore.
Ci lasceremo in un modo non indolore, anche se colui che sarà incaricato di ufficializzare la nostra separazione cercherà di fare il possibile per farti stare bene. Tuttavia, scusa se la metto giù così tragica, sangue sgorgherà per la nostra separazione: sarà una ferita che si rimarginerà solo con il tempo, ma sopravviverai e ne farai tesoro. Non sarai mai più preoccupato per me.
Stammi bene e saluta gli altri.
<p align="right"> Il tuo dente del giudizio</p>
</blockquote>
